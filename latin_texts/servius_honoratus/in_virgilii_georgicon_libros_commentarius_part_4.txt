protinus aerii mellis caelestia dona exeqvar rhetorice dicturus de minoribus rebus magna promittit, ut et levem materiam sublevet et attentum faciat auditorem. sane perite, quoniam scit breve esse opus hoc de apibus et intra paucos versus posse consumi, usus est translationibus ad dilatandam materiam, dicens apes habere reges, praetoria, urbes et populos. sane sciendum, ut supra diximus, ultimam partem huius libri esse mutatam: nam laudes Galli habuit locus ille, qui nunc Orphei continet fabulam, quae inserta est, postquam irato Augusto Gallus occisus est. protinus deinceps, exinde, etiam floreum agrum exsequar, sicut sum ceteros exsecutus. aerii mellis nam mel ex rore colligitur, qui utique defluit ex aere: unde est et 'caelestia dona', id est munus deorum. antea enim mel inveniebatur in foliis, ut "mellaque decussit foliis". et aliter: sive quod Iuppiter melle nutritus sit in insula Creta: sive quod in aere concipiatur: nam, ut ait Cornelius Celsus, apes ex floribus ceras faciunt, ex rore matutino mel.
hanc etiam sicut superiores.
admiranda tibi l. s. r. audies ex rebus levibus digna stupore esse in apibus et proceres et tanta certamina.
mores quia castae sunt, ut "illum adeo placuisse  apibus mirabere morem"; et studia ut "tantus amor laudum et generandi gloria mellis"; et populos, ut "ut binae regum facies, ita corpora plebis"; proelia dicam, ut "erumpunt portis, concurritur aethere in alto".
in tenvi labor at tenvis n. g. conpensatio est laboris, quod magnam dat gloriam, si fuerit materia exilis ornata.
numina laeva prospera, ut "intonuit laevum". et aliter: 'laeva' hic in bono posuit, ut "intonuit laevum"; alibi autem in malo ponit cum dicit "saepe malum hoc nobis, si mens non laeva fuisset, de caelo tactas memini praedicere quercus". vocatus pro 'invocatus': vel quia poetae in tutela eius sunt, vel quia pater est Aristaei, qui primus invenit, unde apes fieri possent. vocatus apollo aut quasi poeta Apollinem invocat: aut quasi pastoralem deum: nam Apollo νόμιος dicitur.
principio sedes apibus statioque p. dicit, ubi alvearia ponenda sunt: in qua re satis perite et ea quae abesse debent, ne noceant apibus, et ea quae adesse, ut possint prodesse, commemorat. sane quoniam supra ait 'magnanimosque duces', ideo intulit modo 'sedes statioque', quam translationem diligenter reservat. et aliter: κατὰ τοῦ αὐτοῦ 'sedes statioque petenda' intellegendum, etiamsi aliud a sedendo, aliud a stando dicitur.
haedique petulci luxuriosi, lascivi, exultantes. et petulci dicti ab appetendo, unde et meretrices petulcas vocamus.
picti terga picta terga habentes. pingvibus a stabulis plenis, sicut inanes res tenues nominamus e contrario.
meropesque a. v. meropes rustici barbaros appellant. et 'aliae' id est ceterae. et aliter: dicendo 'aliaeque volucres' ostendit aves esse etiam meropes. sunt autem virides earum pennae, et vocantur apiastrae, quia apes comedunt.
et manibus procne p. s. c. nomen posuit pro nomine; nam Philomela in hirundinem versa est: pro qua Procnen vel quasi sororem posuit, vel quasi eam, quae fuerat illius sceleris causa; nam ipsa Tereum miserat ad adducendam sororem.
dulcem nidis inmitibus escam id est crudelibus pullis, qui apium morte nutriuntur. et aliter: 'inmitibus nidis' temporale epitheton est: ideo enim 'inmitibus', quia apibus vescantur.
adsint praesentes sint. et tenvis fugiens p. g. r. suspendendum 'tenuis', ne incipiant esse duo epitheta; quod apud Latinos constat esse vitiosum.
ut cum prima 'prima' hic pro 'primum', nomen pro adverbio.
vere suo sibi grato et aptissimo.
decedere ripa calori ut aestus possint aquarum vicinitate vitare. et aliter: id est vitare calorem et frigida loca appetere. ergo 'decedere' composite dixit pro simpliciter 'cedere', ut in bucolicis "nec serae meminit decedere nocti".
in medium sev stabit iners sev profluet v. 'in medium' non ad umorem rettulit, sed absolute dicit. et inertem hic pro otioso posuit, ut in bucolicis "libertas quae sera tamen respexit inertem": quae vox ponitur pro ignavo, ut "spumantemque dari pecora inter inertia votis optat aprum", et pro eo, qui sine arte sit, ut apud Lucilium in tertio decimo "ut perhibetur iners, ars in quo non erit ulla". in medium ordo est 'in medium transversas salices et grandia conice saxa'.
pontibus ut crebris veluti pontibus; nam non sunt pontes.
si forte morantes tarde remeantes ex pascuis.
neptuno inmerserit deum pro aquis posuit.
graviter s. c. thymbrae herbae genus est abundantis in Phrygia. 'graviter' autem modo 'bene et multum' significat, alias  'male', ut "aut ubi odor caeni gravis", item "grave olentis Averni". thymbre est, quam cunilam vocamus.
inrigvumque 'irriguum' qui irrigat, alias qui irrigatur. violaria loca, ubi nascuntur violae.
utraque vis apibus pariter metuenda tam caloris quam frigoris. quod licet utrumque aequali modo metuendum sit, tamen dissimiliter nocet: nam calore liquefacta defluunt mella, quae si fuerint frigore condurata, constrictas apes interimunt.
spiramenta exitus: alibi "saevi spiracula Ditis". fucoque genus est herbae, unde tinguitur vestis. fucum autem et flores pro cera posuit, quam ex his colligunt rebus. et aliter: fucus est genus cerae, qua pro glutine abutuntur: Graeci πρόπολιν vocant. alii sic: 'fuco' pro medicamento posuit: Plautus in Poenulo "vitia corporis fuco occulunt". sed vide ne de galbano dicat, quod separatim solent laborare propter remedia, quibus adversus animalia utuntur sibi infesta: unde ipse alibi adversus colubros hoc dicit adhiberi. 'oras' autem alveariorum.
haec ipsa ad munera ad officia coangustandarum cavernarum. et aliter: hic 'gluten'; Sallustius autem "hic glutino adolescebat". 'munera' utrum officia, an quod illis munera conferat et alveos earum communiat. 'lentius' autem tenacius.
et visco et phrygiae s. p. l. i. ordo est: servant gluten, quod est lentius et visco et Phrygiae Idae pice. 'servant' autem mire ait: nam pilas quasdam in alvearibus faciunt, de quibus postea cerea tecta componunt.
si vera est fama si credendum est, apes posse terras effodere.
e levi rimosa cubilia limo alii 'et levi' legunt. unus tamen sensus est; nam hoc dicit: quod illae nimio labore perficiunt, tu e levi ungue rimosa cubilia circumfovens limo, etiam raras  frondes superinice. quod ideo fit, ne vel limus crepet, vel cavernae aut sole penetrentur aut frigore.
taxum sine venenatam arborem: ipse in bucolicis "sic tua Cyrneas fugiant examina taxos"; mel enim exinde pessimum gignitur. et aliter: ('propius tectis') ut "propius stabulis armenta tenerent", et alibi "vota metu duplicant matres, propiusque periclo it timor".
rubentes cancros odore enim ipso pereunt. 'rubentes' autem, cum uruntur, non qui per naturam sunt huius coloris. altae nev crede paludi ne facile mergantur.
aut ubi odor caeni gravis ordo est 'odor gravis', quia et levis dicitur, ut Sallustius "apud Corduenos amomum et alii leves odores gignuntur".
vocisque offensa r. i. resonat echo repercussa: quam apes vehementer horrere manifestum est. et aliter: quae graece ἠχὼ, latine imago dicitur: Cicero Tusculanarum tertio "resonat tamquam imago". hic autem sonus facit eas fugere.
pulsam hiemem sol a. e. s. t. secundum physicos, qui dicunt quo tempore hic hiems est aestatem esse sub terris, et versa vice cum hic aestas, illic hiemem. quod etiam Lucretius exsequitur, et trahit in argumentum putealem aquam, quae aestate frigidissima est, hieme vero tepidior. et aliter: 'egit' pro 'persequitur'.
metunt flores secant: unde et messores dicti sunt. sane 'meto metis' praeteritum perfectum 'messui' facit. et flumina libant hic 'libant' degustant, alibi defundunt, ut "pateras libate Iovi".
hinc ex floribus scilicet, ex quibus primo mel, mox pullos efficiunt. nescio qua dulcedine l. quadam arcana ratione naturae.
mella tenacia figunt quia, cum inversi sint favi, mel tamen inde non funditur. unde ait 'tenacia', quae in resupinatis favis cohaerent.
caveis alvearibus. et 'hinc' pro 'dehinc'.
aestatem liqvidam per ver serenum. et aliter: 'nare' pro  'volare', ut apud Ennium in primo "transnavit cita per teneras caliginis auras". proprietas tamen vocis aptior est natantibus, quam volantibus.
contemplator pro 'intuere': nam tempus futurum pro praesenti posuit ab imperativo modo. aqvas dulces et frondea semper t. p. propter hoc ait supra "et tenuis fugiens per gramina rivus palmaque vestibulum a. i. o. inumbret".
trita melisphylla Varro hanc herbam apiastrum dicit in primo libro operis rustici. et aliter: melisphylla herba est, quam, ut ait Varro, alii apiastrum, alii mellinam appellant. 'cerinthae' autem a Cerintho urbe Boeotiae, in qua plurima nascitur. 'ignobile' autem non omnibus notum. cerinthae ignobile g. vile, ubique nascens.
matris cymbala quae in eius tutela sunt ideo, quod similia sunt hemicycliis caeli, quibus cingitur terra, quae est mater deorum.
more suo naturali ratione, cuius causa non redditur. quis enim novit cur aeris sono redeant in alvearia? licet ipse paulo post dicat "crepitantiaque aera secutae Dictaeo caeli regem pavere sub antro". sed hoc poeticum est.
sin autem ad pugnam exierint longior solito parenthesis: est enim ordo 'sin autem ad pugnam exierint, motus animorum atque haec certamina tanta pulveris exigui iactu compressa quiescent'.
incessit ingruit, invasit: alibi "incessi muros, ignes ad tecta volare". et 'incessit regibus' figuratum est; nam 'incessit reges' dicimus.
trepidantia bello c. alacritate pugnandi, non timore: alibi "exultantiaque haurit corda pavor pulsans".
morantes tarde incedentes.
fractos conlisos.
trepidae coeunt festinant inter se in alvearibus. pen nisque coruscant quemadmodum scuta milites commovent. et aliter: splendent.
vocant hostem provocant.
ver nactae sudum serenum post pluvias, ut "per sudum rutilare vident". et aliter: 'sudum' est serenum subhumidum. proprie autem 'sudum' pars serena inter nubes, quasi semiudum. camposque patentes aerem purum et liquidum, non nubibus clausum. et ita aer campus est apum, ut mare navium solum: ipse in quinto "subtrahiturque solum".
glomerantur in orbem more bellantum.
non densior aere grando in aliis enim bellis victi tantum pereunt, in certamine apum etiam victrices; nam dicturus est "animasque in vulnere ponunt".
tantum glandis erit nominativus 'haec glans'.
ingentes animos a. i. p. v. Statius "maior in exiguo regnabat corpore virtus", Homerus μικρὸς μὲν ἔην δέμας, ἀλλὰ μαχητής.
pulueris exigvi iactv quia cum pulverem viderint, sperant tempestatem futuram, quae eis plurimum nocet.
verum ubi ductores acie revocaveris ambos legitur et 'ambo'. revocari autem apes vel lacte vel aqua mulsa, Plinius dicit.
deterior qui visus modo quare 'deterior', si ille servatur, qui malus est? solvitur: 'deterior' minus bonus, ut et "tristior et lacrimis oculos suffusa nitentes". deterior qui visus 'peior' a malo dicitur, 'deterior' a meliore. prodigus non mella conficiens, sed mella consumens. ideo autem regem solum praecipit occidendum, quia eo amisso suus dissipatur exercitus: nam "ut binae regum facies ita corpora plebis".
dede neci melior vacva sine 'vacua' hic ad aemulum refertur, ut "sola domo maeret vacua", in qua maritus non erat.
sqvalentibus splendentibus: quod a squamis venit, ut  "squamis auroque trilicem"; nam si a squalore est, sordidum significat, ut "squalentem barbam".
terram spvit ore v. aut in terram: aut re vera terram, propter pulverem.
paribus lita corpora guttis similibus, id est aureis guttis habentes distincta corpora: nam 'lita' est inlita, distincta. et aliter: ordo est 'ardentes auro corpora et paribus guttis lita'.
potior suboles scilicet ad mella procreanda. caeli tempore certo et cum oriuntur pliades et cum occidunt, id est verno et autumno. et aliter: ut "caeli menses et sidera serva" et "inde ubi quarta sitim caeli collegerit hora".
dulcia mella non est superfluum epitheton; nam ideo ait 'dulcia', quia sunt etiam amara, ut Corsicana, sicut in bucolicis diximus.
liqvida defaecata, sine sordibus: non, quae fluunt; nam mala sunt. durum bacchi d. s. apta mulso. bene autem ait 'durum saporem', quia maiores vina asperrima mellis dulcedine temperabant.
frigida tecta melle vacua, inoperosa; contra "fervet opus". econtra Terentius "nimirum hi homines frigent".
instabiles animos suadentes inanem vagandi licentiam.
quisqvam subaudis 'militum': aut certe quisquam de exercitu.
（altum ire iter a. c. a. v. s.) aut ludendo altum volare, aut in bella procedere.
croceis floribus tam odoris optimi quam coloris: non enim dicit illic crocum solum esse debere. croceis h. f. h. ipse alibi "sertisque recentibus halant", id est olent.
et custos furum hic 'custos' pro 'observator et prohibitor': aliter 'hortorum custos'. falce saligna facta de salice, quasi in simulacro ligneo.
hellespontiaci s. t. p. non dicit Priapum illic esse debere, sed praecipit tales esse hortos, ut mereantur deum habere custodem. hic autem Priapus fuit de Lampsaco civitate Hellesponti, de qua pulsus est propter virilis membri magnitudinem. post in numerum deorum receptus, meruit esse numen hortorum. de hoc Horatius "nam fures dextra coercet obscenoque ruber porrectus ab inguine palus; ast inportunas volucres in vertice harundo terret fixa". dicitur autem praeesse hortis propter eorum fecunditatem: nam cum alia terra semel aliquid creet, horti numquam sine fructu sunt. et aliter: quoniam in Lampsaco, civitate Hellesponti, nutritus est. hunc Liberi et Veneris volunt filium, hortis et vineis custodem.
ipse thymum diligens rusticus et cultor hortorum. et aliter: legitur et 'tinos'. est autem laurus silvestris caerulea baca.
inriget imbres id est aquas: Iuvenalis "in tenues plantas facili diffunditur haustu". et aliter: 'irrigare' ergo duobus modis dicimus, ut "irriguo nihil est elutius horto" et "irriguumque bibant violaria fontem". imbres quomodo 'imbres inriget', cum terra aqua inrigetur? solvitur: bene dixit; inrigat enim qui mittit et cui mittit: alibi "at Venus Ascanio placidam per membra quietem inrigat".
vela traham et t. f. a. p. illam allegoriam respicit, qua est usus in primo "ades et primi lege litoris oram", item "pelagoque volans da vela patenti".
pingues hortos fecundos.
biferique rosaria paesti Paestum oppidum Calabriae est, in quo uno anno bis nascitur rosa. et aliter: Paestum urbs Lucaniae. haec civitas Posidonia dicitur et est in agro Sallentino, colonia Tarentinorum.
cresceret in ventrem cucumis in curvaturam. ideo  autem sic, quia 'per herbam'; nam rectus crescit, si pendeat. sane 'hic cucumis' 'huius cucumis' declinatur, sicut 'agilis', secundum idoneos: nam neoterici 'huius cucumeris' dixerunt, sicut 'pulvis pulveris'. sera comantem narcissum sero flores habentem.
aut flexi 'flexi' pro 'flexibilis'. et 'vimen' pro caule positum.
namque sub oebaliae memini m. t. a. q. n. v. f. c. g. Oebalia ipsa est Laconica: unde de Castore et Polluce ait Statius "Oebalidae fratres". Galaesus vero fluvius est Calabriae, qui iuxta civitatem labitur Tarentinam, in qua se hortos optimos vidisse commemorat. Oebaliae autem turres ait, quas condiderant hi qui de Oebalia venerant: nam, ut etiam in tertio Aeneidis diximus, Lacones, diu bello attriti ab Atheniensibus et inopiam timentes virorum, praeceperunt ut virgines eorum cum quibuscumque concumberent: quo facto cum post victoriam iuvenes de incertis parentibus nati erubescerent originem suam—nam et Partheniatae appellabantur—, duce Phalanto, octavo ab Hercule, navigiis profecti, venerunt ad oppidum Calabriae, quod Taras Neptuni filius condiderat, et id auctum habitaverunt. et aliter: Oebaliam arcem Tarentinam dicit a Lacedaemonio Oebalo, longe petito epitheto, quia Lacedaemonii duce Phalanto Tarentum condiderunt.
corycium vidisse senem Cilica: Corycos enim civitas est Ciliciae, in qua antrum illud famosum est, paene ab omnibus celebratum. et per transitum tangit historiam memoratam a Suetonio. Pompeius enim victis piratis Cilicibus partim ibidem in Graecia, partim in Calabria agros dedit: unde Lucanus "an melius fient piratae, magne, coloni?" male autem quidam  'Corycium' proprium esse adserunt nomen, cum sit appellativum eius, qui more Corycio hortos excoluit: quod etiam Plinii testimonio conprobatur. vidisse senem ordo est 'memini vidisse'. dicimus autem et 'memini videre': Terentius "memini videre, quo aequior sum Pamphilo, si se illam in somnis". relicti deserti atque contempti; quis enim agrum non sperneret nulli rei aptum, non vitibus aut frumentis vel pascuis? et aliter: 'Corycium' autem Cilica, a monte et civitate Ciliciae Coryco. alii Corycium non natione, sed peritia, quod haec gens studiose hortos colat. et sic dictum est, ut "Arcades ambo".
opportuna seges 'seges' pro 'terra'.
rarum holus id est panctile. rarum pro praecipuo et summo.
vescumque papaver 'vescum' tria significat: minutum, edule, multum. et aliter: quo vescimur: nam et aliud lethaeum, quo non utimur; nam "vescas salicum frondes" aliter dictum est.
regum aeqvabat opes animis bene 'animis', non potestate, quia regum more cibis non conparatis utebatur.
carpere poma 'carpere' pro 'carpebat', infinitum pro indicativo.
frigore saxa rumperet unus enim est, ut diximus, effectus et caloris et frigoris.
glacie cursus f. a. mira varietas: nam supra ait "concrescunt subitae currenti in flumine crustae".
aestatem increpitans seram tarde venientem, cum ille iam eius carperet fructus.
ergo apibus fetis idem ne sine causa hortos descripsisse videretur. et aliter: 'fetis' non sic dixit quasi pariant, sed quasi studiose examinare parantibus.
illi tiliae atque uberrima pinus 'illi uberrima' scilicet: nam per naturam et tiliae et pinus steriles esse dicuntur. et aliter: subaudiendum 'abundare'. ipsius autem manu duplex fuit scriptura, 'pinus' et 'tinus'. uberrima hic pro 'plurima': fructum enim tinus nullum fert, sed multa semina facit.
seras maiores: quod nimiae difficultatis est. in versum in ordinem, ut "triplici pubes quam Dardana versu inpellunt". distulit transtulit: nam mutavit praepositionem. et aliter: in diversum locum tulit, quasi disposuit. et 'seras' hic vetulas et magnas: Sallustius in ii. "serum bellum in angustiis fore" pro 'magnum'.
eduramque pirum 'e' praepositio adimit significationem et adicit: hic ergo 'eduram' nimium duram. eduram nimium duram, validam. spinos iam pruna ferentes prunorum arbor spinus vocatur genere masculino; nam sentes has spinas dicimus.
spatiis iniqvis angustis, ut "spatioque subit Sergestus iniquo". et dicit se carminis brevitate constrictum hortos plenius non posse describere.
aliis Gargilium Martialem significat.
naturas apibus quas iuppiter i. addidit 'naturas' pro moribus posuit. 'addidit' autem aut dedit, aut re vera addidit: necesse enim est, eas etiam ante habuisse mores aliquos proprios.
pro qua mercede ordo est 'expediam naturas apium, quae canoros C. s. c. a. s. D. r. c. p. s. antro: pro qua mercede', id est gratia vel labore, 'solae communes natos consortia tecta u. h.': nam, ut etiam Donatus dicit, tragicum est et ultra carmen  georgicum, si accipiamus, 'pro qua mercede' exclamationem esse, ut sit, pro quanta hoc mercede fecerunt! scilicet ut Iovem alerent, quem Ops Saturni uxor Curetibus, Corybantibus et Idaeis Dactylis custodiendum dedit in monte Cretae Dictaeo, ne eum Saturnus consumeret, ut filios omnes solebat. quod ideo fingitur, quia Saturnus, ut diximus, temporum deus est, quae in se revolvuntur in aeternum. tunc itaque apes, aeris sonum secutae, Iovem melle aluisse dicuntur: pro qua re eis postea praestitit Iuppiter, ut haberent liberos sine ullo concubitu.
solae communes natos c. t. v. h. Plato in libris, quos περὶ πολιτείας scripsit, dicit amori rei publicae esse nihil praeponendum. omnes praeterea et uxores et liberos ita nos tamquam communes habere debere, ut caritas sit, non libido confusa, quod praeceptum nullum dicit praeter apes servare potuisse.
magnis legibus id est aeternis, numquam mutabilibus. isdem enim legibus semper utuntur, nec eas, ut homines, saepe commutant.
novere penates carissima habent, ut "hic inter flumina nota", id est cara.
in medium quaesita reponunt quaesita et parta in commune conservant: ipse alibi "in medium quaerebant".
victv victui. et aliter: id est victui, ut "venatu invigilant pueri". foedere pacto ut vicissim in alvearibus vel in agris laborent.
narcissi lacrimam narcissi umorem. quod autem ait 'narcissi lacrimam', allusit ad fabulam, quia, ut diximus, de puero est conversus in florem.
prima favis ponunt fundamina id est propolin collocant, duriorem ceram, quae ferro vix potest frangi: quam colligunt  de gummi arborum et lapidibus rasis, unde paulo post dicit "saepe etiam duris errando in cotibus alas attrivere". tenaces ceras mella retinentes.
adultos e. f. educendo adultos faciunt.
cecidit custodia sorti ex sorte, nam adverbium est: quod traxit a militia; legimus enim "partibus aequabat iustis aut sorte trahebat".
inque vicem 'vicem' divisit; nam ordo est 'invicemque'. et aqvas hic pluvias.
ignavum fucos pecus a praesepibus arcent fucus est similis apibus, (dictus) eo quo sit apibus nocens, quod cum ipse nihil gignat, aliena consumit. Plinius (in xi.) historiae naturalis quasi inperfectas apes dicit et habere aculeum negat. 'pecus' autem vetuste, quia omnia animalia pecora dicebant.
fervit opus iuxta declinationem saepe dictam 'fervo fervis fervit'. hinc est "fervere Leucaten". fragrantia id est redolentia: aut 'thymo fragrantia'.
ac veluti lentis c. f. m. 'fulmina properant' vetuste ait, ut Plautus "properant prandium", et Ennius "festinant diem". et aliter: ac veluti lentis cyclopes f. m. c. p. comparatio ad festinationem pertinens solam.
taurinis follibus Plautus "quam folles taurini habent, cum liquescunt petrae, ferrum ubi fit".
in numerum id est in ordinem. versantque tenaci for cipe ferrum conpositum nomen ex formo et capiendum: formum enim veteres calidum dixerunt.
cecropias Athenienses, a rege Cecrope Atticae, ubi optima mella nascuntur. et aliter: 'Cecropias' hic Atticas, quia Cecrops in Attica regnavit. innatus insitus. urget premit.
（munere) quamque suo recte, ut labore suo quaerant, non aliena diripiant. grandaevis oppida curae sicut senes muros tuentur nec in bella prorumpunt.
daedala tecta ingeniosa, ut "daedala Circe".
crocumque rubentem Sallustius in historiis ait "in qua crocum gignitur": genere neutro secundum artem usus est; hic poetice masculino, referens se ad puerum, qui in hunc florem dicitur esse conversus.
ferrugineos hyacinthos ferruginei, id est nigri, coloris: ipse enim dixerat "sunt et vaccinia nigra"; qui enim graece hyacinthus, latine vaccinium dicitur.
corpora curant se reficiunt, ut "fessique et equos et corpora curant". sane 'curare corpus' si de hominibus dicamus, et cibo et lavacro intellegimus vel alterutro; si de apibus, tantum cibo accipimus.
fit sonitus mussantque oras 'mussant' hic murmurant: quae vox ponitur et in tacendi significatione, ut apud Ennium in xuii. "non possunt mussare boni, qui factam labore enixi militiam peperere", interdum et pro dubitare, ut "mussat rex ipse Latinus", "quos generos vocet". 'mussant' autem murmurant: Ennius in x. sic ait "aspectabat virtutem legionis sive spectans si mussaret  dubitaretque denique causam pugnandi fieret aut duri labores".
sopor suus ipsis aptus: nam ideo 'suus', quia altum dormiunt pro natura mellis, ut ipse alibi "melle soporatam et medicatis frugibus offam". sed melius 'suus somnus' pro exiguitate corpusculi sui.
aut credunt caelo scilicet suos volatus.
aqvantur aquam hauriunt ex vicino.
instabiles fluctuantes. （cumbae instabiles) fluctv iactante id est iactante fluctu instabiles ne sint.
concubitv concubitui: nam 'indulgeo illi' dicimus. et aliter: 'concubitu' dativus casus est, ut supra "victu invigilant". nec corpora segnes in venerem s. in libidinem non resolvuntur: Persius "ille in Venerem putris".
nixibus edunt 'nixibus' partubus, a nitendo: unde et 'enixa' dicimus.
verum ipsae e foliis apes, ut Plinius ait, gallinarum more incubant et vermiculos creant. sed rectius videtur ut ne hoc quidem sciant, si concubitus nescierunt.
quirites audaciter 'Quirites', cum proprie Romani sint.
refigunt id est sufficiunt, ut suffectus dicitur magistratus. refigunt figunt.
sub fasce sub onere, ut "iniusto sub fasce viam dum carpit".
tantus amor florum et g. g. m. supra de equis "tantus amor laudum, tantae est victoria curae".
at genus inmortale m. gens manet, scilicet per successionem: ideo inmortale genus. et alibi: at potest abundare coniunctio; est enim ordo: ergo ipsas quamvis angustus terminus aevi excipiat, genus inmortale manet.
domus familia, ut "da propriam Thymbraee domum".
medus hydaspes fluvius Mediae. de his autem gentibus dixit Sallustius "adeo illis ingenita est sanctitas regii nominis": quas gentes tamen apes dicit amore circa regem superare Vergilius. medus hydaspes civitas Medorum. et aliter: apud omnes satis constat Hydaspen flumen Indiae esse, non Mediae; sed potest videri poeta Hydaspen Medum dixisse iure belli, quod Medi duce Alexandro vicerint Porum Indorum regem, et eum in suam redegerint potestatem. oritur autem Hydaspes ex Caucaso et miscetur Indo.
observant venerantur. alias 'observare' est callide advertere: Terentius "observes filium, quid agat, quid cum illo consilii captet".
diripuere ipsae quae etiam ipsae animas colligendo melli inpendere consuerunt, ut "ultroque animam sub fasce dedere", ipsae diripiunt eadem mella.
stipantque frequentes quasi quodam satellitio ambiunt.
saepe attollunt umeris aetate scilicet fessum.
pulchram mortem gloriosam, quippe quae pro rege suscipitur. traxit autem hoc de Celtiberorum more, qui, ut in Sallustio legimus, se regibus devovent et post eos vitam refutant.
his quidam signis atque haec exempla secuti Pythagorae sectam versat, quam et stoici sequuntur. et quidam accusant, quod, cum sit Epicureus, alienam sectam usurpare videtur. sed ego puto simpliciter referri sententias philosophorum: neque enim statim Epicureus debet videri, si libertate poetica ait "illo Vergilium me tempore dulcis alebat Parthenope, studiis florentem ignobilis oti". his quidam signis atque haec exempla secuti e. a. p. d. mentis locum hunc plenius est exsecutus in sexto, quem hoc  loco breviter colligit, ut probet etiam apes partem habere divinitatis. namque omnia animalia ex quattuor elementis et divino spiritu constare manifestum est: trahunt enim a terra carnem, ab aqua umorem, ab aere anhelitum, ab igne fervorem, a divino spiritu ingenium. quod quia est in apibus, sicut etiam in hominibus, -namque metuunt, cupiunt, dolent gaudentque: quae probantur ex his quae faciunt; dimicant enim, colligunt flores, provident pluvias—fateamur necesse est, etiam apes partem habere divinitatis. ut autem hoc exemplis, id est rebus similibus, conprobaret, Lucretium secutus est, qui dicit ea, quae inter se probare non possumus, a similibus conprobanda: ventum namque docet esse corporalem, non quod eum tenere vel cernere possumus, sed quod eius similis atque aquae effectus est, quam corporalem esse manifestum est.
haustus aetherios divinos spiritus.
deum namque ire per omnes t. t. m. ipse in sexto "caelum ac terras" cetera "spiritus intus alit", Lucanus "Iuppiter est quodcumque vides, quodcumque moveris".
hinc pecudes a. 'hinc', id est ex deo, ex divino spiritu, sumunt omnia, cum nasci coeperint, vitam: ceterum corpus ex quattuor elementis est, ut diximus. et aliter: more suo pecudes et armenta divisit, ut alibi "quae cura boum, qui cultus habendo sit pecori".
vitas id est animas.
scilicet huc reddi d. a. r. r. sine dubio etiam cuncta dissolvi et redire rursus in originem suam necesse est. et aliter: 'huc' id est unde sumptae sunt animae. et 'omnia' pro 'omnes'.
locum morti id est perditioni: nihil enim est, quod perire funditus possit, cum sit τὸ πᾶν, id est omne, in quod redeunt universa resoluta. res autem haec, quae mors vocatur, non est mors, quippe quae nihil perire facit, sed resolutio: unde mire a  plerisque interitus dicta est, quasi interveniens et mixtarum rerum conexionem resolvens: Lucretius "continuo hoc mors est illius, quod fuit ante". et aliter: 'nec morti esse locum' pro 'nec mori'. 'sideris' quoque pro 'siderum'. et 'in numerum' id est in modum. et 'alto succedere caelo' ut ipsa sidera.
siqvando sedem augustam s. m. t. r. aliter 'sedem relines', aliter 'mella'. et utrum relines thesauros, an relines servata in thesauris? siqvando sedem augustam id est alvearia. et proprie augustum est tectum augurio consecratum, abusive nobile, quasi maiestatis plenum.
thesauris repositionibus, ac si diceret 'apothecis'. sparsus pro 'spargens': participium est pro participio.
ore fave fumosque manv quia odores malos oderunt: ideo 'prius haustu sparsus aquarum'. 'ore fave' cum religione ac silentio accede: in xui. Ennius "hic insidiantes vigilant, partim requiescunt tecti gladiis sub scutis ore faventes". ponitur eadem vox et pro 'velle': apud eundem Ennium in xui. "matronae moeros complent spectare faventes", id est volentes. ore fove ipsos haustus scilicet. et hoc dicit: spargendo aquam imitare pluviam, fumum etiam praefer: quibus rebus cum territae illae discesserint, inpune poteris mella colligere. alii 'ore fave' legunt, ut sit 'tace': etiam ipse in quinto "ore favete omnes"; Horatius "favete linguis". fumos seqvaces quippe apium persecutores, ut "Maleaeque sequacibus undis".
bis gravidos cogunt fetus gemina est fecunditas mellis. et aliter: 'flores' emendatum fuit. et bene 'gravidos flores', quod ex his omnia generant. duo tempora messis id est fructus: Iuvenalis "veram deprendere messem si libet".
taygete simul os t. o. h. pleias Taygete una est de  pliadibus septem. ut autem etiam supra diximus, bis mel praecipit colligendum, orientibus pliadibus, id est verno, item cum occidunt, autumnali scilicet tempore.
oceani amnes Homeri est παρ' ̓Ωκεανοῖο ῥοάων. 'amnes' autem bene ait, quia in morem fluminis eius fluenta reditura prorumpunt.
aut eadem sidus f. v. piscis aqvosi australem piscem significat, qui aquarii undam ore suscipit—unde etiam 'aquosi' addidit—: tunc enim hic piscis oritur, quo tempore tendere in occasum pliades coeperunt: nam ideo ait 'fugiens'.
tristior vel propter occasum, vel propter propinquantem iam hiemis asperitatem.
illis ira modum supra est excedunt modum: nam cum suo irascuntur interitu.
spicula caeca brevia, quae possunt latere.
in vulnere ponunt non suo, sed a se illato. et amphibolicos dictum est, ut "cum Turni iniuria Matrem admonuit", quam inferebat scilicet, non quam patiebatur: Sallustius "iniuria validiorum", scilicet quam inferebant validiores.
sin duram metues hiemem parcesque f. 'duram' gravem. 'parces' id est parces alimento illis futuro.
res miserabere fractas id est afflictas.
suffire thymo fumigare, ut exinde inimica illis animalia fugiant. cerasque recidere inanes dum sine melle sunt cerae. sane hoc dicit: si nihil habuerint in alvearibus, vel te tollente vel exedentibus pravis animalibus, apibus minutatim incisam ceram ministra; stiliones vero et cetera thymi fumo ab eis repelle.
ignotus ignobilis vel ex inproviso veniens. adedit consumit.
lucifugis blattis per noctem vagantibus.
inmunisque s. aliena ad pabula f. bene dixit 'inmunis fucus' a labore scilicet, ventri tantum indulgens. et aliter: 'inmunis' otiosus, piger et qui munere non fungitur.
aut asper crabro inparibus se inmiscvit armis quia validiores sunt, quam [sint] apes. et aliter: inparibus armis inaequali consilio; nam quod apes laborant, iste consumit: alibi "et quaerere conscius arma", id est consilium.
foribus suspendit aranea casses Vergilius quidem confundit; tamen sciendum, maiores animal ipsum masculino genere appellasse 'hic araneus', retia vero quae faciunt, feminino. ideo autem ait 'Minervae invisa', quod ab ea in hoc animal puella Lydia commutata est, cum deam lanificio provocasset inferior. et aliter: invisam Minervae ex illa fabula dixit, quia videtur aranea, quondam virgo, Minervam lanificii subtilitate provocasse: a qua victa conversa est in hoc genus animalis, quod aranea texit.
horrea spatia alveariorum.
vita tulit id est vitae longitudo, morborum creatrix: sic in bucolicis "o Lycida, vivi pervenimus". et aliter: longa parenthesis usque ad illum versum 'hic iam galbaneos suadebo incendere odores'.
alius color id est pallidus, quia dixit supra "ardentes auro et paribus lita corpora guttis".
funera ducunt cum exequiali scilicet pompa. et 'ducere' proprie funerum est: Persius "Nerio iam tertia ducitur uxor".
pedibus conexae hinc multi apes dictas volunt, quod se pedibus invicem tenent: licet crebrior sit illa opinio, quod sine pedibus primo esse dicuntur, ut "trunca pedum primo".
aut intus clausis ut in luctu homines solent.
tractim sine intermissione, iugiter.
frigidus ut quondam s. i. a. tres conparationes singulis impletae versiculis de Homero translatae sunt, quas ille binis versibus posuit.
hic iam id est cum huc processerit morbus, galbanus incendenda est, non, ut supra, thymus; mel etiam in alvearia, medicatum tamen, inferendum, non, ut supra, cerae inanes.
inferre canalibus ultro Varro divinarum libro vi. "canales eas dispescit †templa" feminino genere canales dixit.
gallae saporem multi pilas cyparissi accipiunt.
est etiam flos in pratis plene hanc herbam, ut etiam supra arborem felicis mali, exsequitur: nam dicit ubi creetur, qualis sit, quid possit.
ingentem tollit de caespite silvam 'de caespite' non de terra, sed de radice.
aureus ipse flos scilicet.
violae sublucet purpura nigrae mire ait 'sublucet', ut ostendat purpurei coloris folia quodam virore esse perfusa.
tonsis in vallibus non silvosis, unde contra est "intonsi montes".
prope flumina mellae Mella fluvius Galliae est, iuxta quem haec herba plurima nascitur; unde et amella dicitur, sicut etiam populi habitantes iuxta Lemannum fluvium Alemanni dicuntur: Lucanus "deseruere cavo tentoria fixa Lemanno".  et aliter: Mella amnis in Gallia cisalpina, vicinus Brixiae, oritur ex monte Brenno.
sed siquem proles subito defecerit omnis miro usus est ordine; nam primo ait quemadmodum animalia apibus inimica pellenda sint, deinde quibus medicaminibus morbo possint carere; nunc dicit penitus amissae qua possint ratione reparari.
arcadii magistri Aristaei. magistri Aristaeum dicit, Apollinis et Cyrenes filium, qui primus invenit, quemadmodum apes possint reparari.
caesis ivuencis verberibus occisis. bono autem sermone usus est: nam 'caedi' interdum occidi, interdum verberari significat.
insincerus crvor vitiatus, corruptus: nam ideo verberantur, ut ex putrefacto cruore vermes creentur, unde apes sunt. tulerit pro 'genuerit', ut alibi "si duo praeterea tales Idaea tulisset terra viros".
altius omnem expediam p. r. a. o. f. contra in Aeneide "sed summa sequar fastigia rerum". sane sciendum, Plinium dicere de bubus apes, de equis crabrones, de mulis fucos, de asinis vespas creari.
pellaei canopi Canopus civitas est iuxta Alexandriam, quam Alexander condidit instar chlamydis suae: qui fuit de civitate Macedoniae, quae Pella nominatur. Canopus autem dicta est quasi Canobus, a Canobo Menelai gubernatore illic sepulto. et aliter: 'Pellaei Canopi' ideo dixit, quoniam Macedones Alexandriam condiderunt; est autem Macedoniae civitas Pella, patria Alexandri, a quo dicta Alexandria est. a qua urbe xii. milia passuum distans vicus est Canopus, a Canobo, Menelai gubernatore, ita appellatus. longo autem epitheto 'Pellaei Canopi' sic usus est, ut alibi "Tyrios et Agenoris urbem" et "Assaraci domum", Romam.
faselis brevibus naviculis, quibus utuntur cum stagnaverit Nilus.
nigra fecundat h. novum enim semper limum trahit, qui efficit fecunditatem: unde et Nilus dictus est quasi νέαν ἰλὺν trahens; nam antea Nilus latine Melo dicebatur.
（usque coloratis amnis) devexus ab indis Terentius "ex Aethiopia usque [in] haec est", Sallustius item "quem trans stagnum omnis usque ad flumen". hic ergo 'usque' e loco est, non in locum, ut ipse "Italiam longe prospexit ab usque Pachyno".
iacit salutem 'iacit' pro 'habet'. et ponit apium reparandarum salutem: Cicero "iacta sunt fundamenta defensionis meae".
ipsos contractus a. v. ad sustinendum tantum et coartandum bovis cadaver.
angustique imbrice tecti licet et 'hic imbrex' lectum sit, melius tamen secundum Plautum 'haec imbrex' dicimus, namque ait "fregisti imbrices meas, dum te dignam sectaris simiam".
quattvor a ventis 'quattuor' eos accipiendum, quos Homerus notavit: Eurum, Zephyrum, Boream, Notum. omnes autem venti praeter enchorios, id est regionales, sunt duodecim: Subsolanus, Eurus, Phoenix, Notus, Libonotus, Zephyrus, Argestes, Thrascias, Aparctias, Boreas, Circius, [Zephyrus.] obliqva luce fenestras quae ex obliquo lumen infundunt, ut in horreis videmus.
multa reluctanti pro 'multum': nomen est pro adverbio.
ramea fragmenta fracta de ramis, id est ramorum fragmina. dicimus autem et 'hic ramus' et 'hoc ramale': Persius "ut ramale vetus". et aliter: id est posteaquam subiecerunt ramea fragmenta. casiasque recentes statim carptas.
zephyris (primum impellentibus undas) vult hoc sub occasum hiemis fieri.
teneris tepefactus in ossibus umor utpote bimi vituli, in quo plurimum ferventis est sanguinis.
modis animalia miris et quod ex cadavere nascuntur animalia, et quod apes ex vermibus procreantur.
trunca pedum p. id est sine pedibus. et bene addidit 'primo': nam postea tam pennas quam pedes accipiunt.
pennis miscentur inter se pennarum levitate conveniunt.
prima leves ineunt 'leves' nunc ad armaturam.
extudit studiose repperit.
ingressus exordium. hominum experientia cepit 'experientia' nullo docente ars per usum reperta. et aliter: id est unde sagacitas hominum hos ingressus cepit?
pastor aristaeus Aristaeus filius fuit Apollinis et Cyrenes, filiae Penei, fluminis Thessaliae. qui cum Eurydicen nympham, uxorem Orphei, vitiare voluisset, et illa fugiens a serpente fuisset occisa, nympharum iracundia cunctis apibus et animalibus perditis matris imploravit auxilium. peneia tempe quia per ea Peneus fluit.
extremi amnis 'extremi' dixit id est summi, unde nascitur. et sic dicimus 'pro supreme Iuppiter', id est summe. et aliter:  extremum caput sic dixit, ut "tu sanguinis ultimus auctor", id est primus.
mater cyrene mater invidiosum est nomine parentes vocare, unde est paulo post "et te crudelem nomine dicit": sic in duodecimo in desperatione ait "ruitque inplorans nomine Turnum". gurgitis huius id est Penei fluminis.
invisum fatis genvisti si natus ex diis, invisus est fatis: sic in primo Aeneidis "nos, tua progenies, caeli quibus adnuis arcem", item "quis te, nate dea, per tanta pericula casus insequitur?"
vitae mortalis honorem bene arare, bene pascere, apes etiam habere: nam in ingenti honore fuit rusticitas: alibi "non ullus aratro dignus honos".
custodia sollers diligens et perita industria.
te matre relinqvo ac si diceret: sub ea perdo usum laboris, sub qua augere debueram. et aliter: 'relinquo' pro 'amitto'.
felices fertiles.
fer infer. interfice messes secundum Pythagoram, qui animam habere dicit cuncta crescentia: unde alibi "aret ager vitio moriens".
taedia laudis taedium est angor mentis et animi, non corporis valetudo.
sonitum thalamo s. f. a. s. cur non etiam vocem audivit? scilicet quia in ima fluminis parte erat, lanificiis occupata.
milesia vellera pretiosa: Cicero "nam quid a Milesiis lanae publice abstulerit?"
hyali saturo f. c. 'hyali' pro hyalino, vitreo, viridi, nymphis apto. 'saturo' autem largo, abundanti: aut certe Taren tino, a Satureio oppido: iuxta Tarentum enim sunt baphia, in quibus tinguitur lana. et aliter: id est vitreo colore. et 'saturo' ebrio, ac per hoc, presso colore, ut in consuetudine dicimus. ('fucata') meracius tincta, quae pingius lucent. alibi 'Saturo' Tarentino, quia ibi ager Saturus sit, dicitur: ipse alibi "et Saturi petito longinqua Tarenti". sed non placet, ut aquatiles lanificae Tarentinam purpuram carpant.
drymoque xanthoque hae sunt, ut multi volunt, de quibus ait Iuno "sunt mihi bis septem praestanti corpore nymphae"; sed magis poetice conficta nomina accipiamus. sane mira varietate usus est: nam ne continuatio nominum posset creare fastidium, in aliis habitum, in aliis commemorat virginitatem, in aliis pulchritudinem.
pictis incinctae pellibus a. nebridas habentes. sed hic venatricum est habitus, quem ideo nymphis dat, quia multas eas legimus ex venatricibus factas, ut "et tandem positis velox Arethusa sagittis". notanda autem figura honestissima, facta ex repetitione sermonis, ut 'Oceanitides ambae', 'ambae auro', 'incinctae ambae'.
et tandem positis velox arethusa s. id est tandem virginitate deposita.
curam inanem definitio est amoris.
vulcani martisque secundum Donatum hic distinguendum est, ut 'dolos' ad Vulcanum, 'furta dulcia', id est adulterium, referamus ad Martem: scimus enim quod Sole indicante Mars cum Venere deprehensus est et per artem Vulcani est religatus catenis.
aque chao et a Chao narrabat crebros amores deorum.
vitreisque sedilibus ergo vellera similia esse debent, ubi perlucidus et caeruleus est color.
summa placidum c. e. v. mire veritatem per transitum tetigit; namque Arethusae fons dulcia fluenta inter medios habet fluctus.
cyrene soror propter similitudinem potestatis ait 'soror': nam Cyrene Thessaliae, Arethusa vero de Elide. tua maxima cura quem plurimum diligis.
penei genitoris ad undam aut tui: aut honoris est, ut "Thybri pater".
nova formidine magna ut "Pollio et ipse facit nova carmina".
fas illi limina d. t. utroque enim parente deo nascebatur: ideo 'fas tangere' ait.
genitricis et humida regna aequora. 'genitricis' matris.
speluncisque lacus clausos l. s. i. 'mirans' per omnia subaudimus. lacus autem dicit fontium et fluviorum receptacula. haec autem non sunt per poeticam licentiam dicta, sed ex Aegyptiis tracta sunt sacris: nam certis diebus, in sacris Nili, pueri de sacris parentibus nati a sacerdotibus nymphis dabantur. qui cum adolevissent, redditi narrabant lucos esse sub terris et inmensam aquam omnia continentem, ex qua cuncta procreantur: unde est illud secundum Thaleta "Oceanumque patrem rerum".
phasinque fluvius Colchidis. lycum fluvius Asiae. et aliter: 'diversa locis' pro 'diversis locis'. Phasis amnis in Colchide, Lycus in Syria, Enipeus in Thessalia. 'saxosusque sonans' non ut duo intellegendum, saxosus et sonans, sed ob saxa sonans. Hypanis  autem Scythiae, Caicus Mysiae, Eridanus Galliae cisalpinae, qui et Padus dicitur.
enipeus Thessaliae fluvius. Tiberis et Anio Italiae sunt fluvii.
saxosumque sonans hypanis Ponti fluvius. et 'saxosum' legendum, non 'saxosus', ne sint duo epitheta: quod apud Latinos vitiosum est. mysusque caicus qui per Mysiam labitur.
eridanus fluvius Italiae, qui et Padus vocatur.
purpureum autem nigrum ex altitudine accipimus: nam Padus non in rubrum mare, sed iuxta Ravennam in Adriaticum cadit. et 'purpureum' graecum est epitheton: Homerus εἰς ἅλα πορφυρόεσσαν: unde apparet Victorinum hoc loco errasse, qui 'purpureum mare' rubrum esse dixit, quod est iuxta Indiam. 'purpureum' altum et per hoc nigrum, tropice. legitur et 'influit'.
fletus inanes his enim movebatur rebus, quarum erat facilis reparatio; ideo 'inanes' dixit. et aliter: 'inanes' pro levibus et quibus succurri posset.
dant ordine fontes rite, secundum morem epularum.
mantelia quibus manus tergunt. tonsisque ferunt mantelia huius singulare 'mantelum': Plautus in Captivis "nec his sycophantiis nec fucis ullum mantelum obviam est". Lucilius autem mantela dicit mappas: "mantela merumque".
plena reponunt pocula iterant vel saepe offerunt.
panchaeis adolescunt i. a. id est ture, Arabicis odoribus. 'adolescunt' autem pro 'incenduntur' κατ' εὐφημισμὸν ponitur. et aliter: hic vim habet frequentationis. et 'Panchaeis adolescunt' id est Panchaeis odoribus incenduntur arae.
maeonii bacchi Lydii vini. carchesia autem poculorum sunt genera. et mater cape maeonii carchesia b. ideo ponitur ('carchesia) Bacchi', quia Baccho, id est vino, impleri solent. ceterum nymphis libari vino pontifices negant. et sane mox ita dictum evidenter apparuit, cum ait 'ter liquido ardentem perfudit nectare Vestam'. 'Maeonii' Lydii. quae nunc Lydia, olim Maeonia vocabatur. in hac regione mons est Tmolus, ferax boni vini. libemus sacrificemus. sorores aut inter se, aut suas. et Oceanum patrem rerum secundum physicos dixit, qui aiunt omnium rerum elementum aquam esse: in quibus Thales primus. centum quae silvas centum quae flumina servant pro 'incolunt et obtinent', ut ipse alibi "servantem ripas alta non vidit in herba".
oceano libemus ait quasi nympha Oceano sacrificat.
oceanumque patrem secundum Thaleta, ut diximus supra.
centum quae silvas c. q. f. s. aut ducentas esse dicit, aut finitus est pro infinito.
perfudit nectare vestam id est in ignem vinum purissimum fudit: post quod quia magis flamma convaluit, bonum omen ostendit. et aliter: ('Vestam') pro igni. et vide superius (eum) de aqua sensisse, non de vino.
est in carpathio neptuni gurgite vates 'Carpathio' Aegyptio: Carpathos enim insula est Aegypti, vel, ut Pompeius dicit, insula Rhodiorum. alii sic: Carpathium mare inter Rhodum et Alexandriam, quod †obesse dicitur a Carpatho insula, ut Lucilius "Carpathium  mare transvectus cenabis Rhodi". et aliter: est in carpathio neptuni g. v. c. p. Carpathos insula est contra Aegyptum, a qua vicinum pelagus Carpathium appellatum est. hic aliquando regnavit Proteus, relicta Pallene, civitate Thessaliae, ad quam tamen reversus est postea: quod ostendit hoc loco, dicens "patriamque revisit Pallenen".
magnum qui piscibus aeqvor et iuncto bipedum currv metitur e. equi enim marini prima parte equi sunt, postrema resolvuntur in pisces. et aliter: eosdem et pisces et equos dicit.
pallenen hoc ideo dixit, quia Proteus, antequam in Aegyptum commigraret, Thraciae fuit incola, ubi habuit uxorem Toronen, filios Telegonum et Polygonum. qui cum advenas luctari secum adigerent et excruciarent, ad postremum victi et interempti ab Hercule animum patris perculerunt. quapropter cum taedio praesentium rerum vellet solum vertere, Neptunus illic subter mare specum fecit, per quam in Aegyptum commeasse dicitur. Pallene autem est chersonesus in Thracia, cuius in faucibus Torone est oppidum, ab uxore Protei cognominatum. Emathiae, id est Macedoniae, propterea meminit hoc loco, quia contermina est Thraciae. alii sic: Pallene insula secundum Thermodontem, dicta a Pallene, Sithonis filia: quae nunc Chersonesus vocatur. hanc Proteus quondam, propter Busiridis crudelitatem relicta Aegypto, petiit.
grandaevus nereus Nereus Ponti et Terrae filius, deus maris. huius et Doridos filiae Nereides.
quae sint quae fuerint q. m. v. t. Homerus ὃς ᾔδη τά τ' ἐόντα τά τ' ἐσσόμενα πρό τ' ἐόντα.
ita neptuno visum est ubi deest ratio, sic loquitur:  nam ita et in tertio dixit "visum superis", cum praemisisset "inmeritam".
armenta et turpes phocas magnas, ut "cui turpe caput". phocae sunt boves marini. et aliter: hic truces, ut "cui turpe caput", vel potius enormes.
expediat morbi c. e. q. s. duo enim ista requiruntur in oraculis, causa mali et remedium.
sine vi non ulla d. p. ne eum speraret posse precibus flecti. praecepta responsa.
doli circum haec demum f. i. circa vincula novissime eius desinent doli, id est formarum varietas: cuius figmenti physicam volunt esse rationem, quia habet homo in se libidinem, stultitiam, ferocitatem, dolum. quae dum in eo vigent, pars illa quae vicina est divinitati, id est prudentia, non apparet: quae tunc potest suas vires tenere, cum fuerint illa religata, id est cum quis caruerit omnibus vitiis. unde sacerdotem hunc dicit tunc posse vaticinari et suscipere divinitatem, cum religata in eo fuerit ignea cupiditas, silvestris asperitas, lapsus animi, aquarum mobilitati similis. frangentur inanes secundum haec, id est cum se victum viderit. et 'inanes doli' non quia inanes sunt, sed inanes eos facies, si adhibueris vim.
medios cum sol accenderit aestus fere enim numina tunc videntur: Lucanus "medio cum Phoebus in axe est aut caelum nox atra tenet, tunc ipse sacerdos accessum dominumque timet deprendere luci".
cum sitiunt herbae quando siccantur.
in secreta senis d. fere omnes dii marini senes sunt: albent enim eorum capita spumis aquarum.
se recipit Proteum dicit.
tum variae inludent species id est facies.
atra tigris id est saeva.
tanto nate magis alii legunt 'tam tu nate magis'.
liqvidum ambrosiae d. o. unxit eum, quo posset esse videndi numinis capax et habere licentiam.
corpus perduxit prius 'unxit'.
habilis vegetabilis. specus ingens in singulari numero 'hoc specus', in plurali 'hi specus' dicimus.
exesi vacui.
deprensis periclitantibus. et aliter 'olim' pro 'aliquando'. et 'deprensis' verbum proprie nauticum, cum tempestate occupantur: sic alibi "Argolicove mari deprensus".
tegit tegere consuevit: nam tunc illic non erat. obice obiectione. et melius 'hic obex', quam 'haec obex' dicimus.
hic ivuenem Aristaeum. aversum lumine paululum obliquum a lumine. et sciendum, Proteum temporalem suscipere divinitatem; alioquin potuit etiam Aristaeum cum Cyrene scire latitantem.
iam rapidus hic distinguendum propter duo epitheta. sirius autem stella est in ore canis, per quam nimios aestus accipimus. sitientes indos populos subsolanos. et aliter: 'Sirius' stella in ore canis. hac oriente maximi calores et ex his graves morbi: ideoque Romae omnibus annis sacrum canarium fit per publicos sacerdotes. 'medium' autem 'orbem' ideo dixit, quoniam in medio mundo  terra est et in hac omnis aqua, quam sidera in alimentum trahunt, maxime meridiano tempore, quo ardentissimus sol est. et 'hauserat' hic pro 'tenuerat'; ut ibi "simul hausit dextera". alii sic: ordo 'torrens Indos Sirius ardebat'; Sirius enim a poetis et pro sole ponitur: ab aliquo eorum canicula intellegitur. 'ardebat caelo' siccabat. 'hauserat' invaserat.
cava flumina alta: Lucanus "deseruere cavo tentoria fixa Lemanno".
vesper non vesper, sed pastores tempore eius admoniti.
cuius aristaeo quoniam 'quoniam' pro postquam: Pacuvius "quoniam ille interiit, imperium Calefo transmissum est".
vix defessa s. p. c. m. aviditatem exprimit tenere cupientis, unde eum contra matris praeceptum cito in Proteum fecisse impetum dicit: per quod incontinentes animos hominum docet poeta.
fallacia victus legitur et 'pellacia', id est fraus, ut "pellacis Vlixi", et Lucretius "subdola cum ridet penitus pellacia ponti".
hominis ore humana scilicet voce.
nam quis te ivuenum c. id est 'quisnam'. hodie enim 'nam' particula postponitur, antea praeponebatur: Terentius in Phormione "nam quae est haec anus, a fratre agressa meo?" et aliter: ordo 'quisnam'. 'confidentissime' pro audacissime: confidentiam enim veteres pro inpudenti audacia dicebant, ut Terentius "o ingentem confidentiam".
protev vocativus graecus est, ut 'Orpheu'. fallere cuiqvam alii 'quicquam' legunt. hoc autem dicit: cum omnia noveris, desine adventus mei causam velle cognoscere.
deum praecepta propter matrem †hoc nomen.
vi denique multa hoc loco suscipit numen.
graviter frendens cum ingenti tumultu; grandem sonitum dentibus reddens. et aliter: ('fatis') hoc est ad fata proferenda.
non te nullius id est non humilis, magni. bene dixit 'non te nullius': haec enim numina non humiles sunt, sed magni. et significat Tisiphonen, id est mortis ultricem: nam ideo Tisiphone dicta est, quasi [ulturae] mortis ultio, quae dicitur graece τίσις φόνου. et aliter: Asper 'non nullius', inquit, id est non levis numinis; significat autem nympharum (iram), non, ut quidam volunt, Orphei manium.
magna luis id est magnum scelus. et aliter: magna luis commissa tibi id est magnorum scelerum est ista persolutio. et alii ita distingunt, ut sit 'a te commissa'; alii 'tibi has miserabilis Orpheus'. non humile autem numen dicit Tisiphonen, id est mortis ultricem: nam ideo Tisiphone dicta est, quasi cui cura est τίσις φόνου, id est mortis ultio.
haudqvaqvam ob meritum p. id est non tales quales mereris: nam eius uxoris causa mortis fuisti. inferret autem digna supplicia, nisi fata prohiberent: quibus faventibus ira numinum minora infert, licet maiora non possit.
moritura puella merito non vidit, quippe moritura, serpentem.
servantem ripas tenentem, ut "tantas servabat filia sedes". et aliter: 'servantem' hic obtinentem.
at chorus aeqvalis dryadum ergo et Eurydice dryas. et bono conpendio eius praetermisit interitum. supremos montes hic 'supremos' longe positos implerunt. et 'supremos montes' bene dixit summos, ut "pro supreme Iuppiter". Rhodope mons Thraciae, sicut Pangaea.
rhesi mavortia tellus quam postea Rhesus tenuit. et est prolepsis ex persona poetae: quo enim tempore Orpheus fuit, Rhesus necdum regnabat in Thracia. et aliter: 'Pangaea' Thraciae montes. Rhesus dux Thracum. et est prolepsis, quia Orpheus Rheso antiquior est. idcirco autem Thracia 'Mavortia tellus' dicitur, quia in divisione terrae Marti cessit.
atque getae Gothi. hebrus fluvius Thraciae gelidissimus. actias orithyia Atheniensis nympha, quam Boreas in suum matrimonium rapuit. et aliter: 'Orithyia', Erechthei et Praxitheae filia, ab Aquilone in Thraciam rapta, Zetum et Calain filios edidit. 'Actias' autem ideo dicta, quod Atheniensis fuit. quidam volunt ̓Αττικὴν primo vocitatam ̓Ακτικὴν, quia sit litoralis.
cava testudine periphrasis citharae, cuius usus repertus est hoc modo: cum regrediens Nilus in suos meatus varia in terris reliquisset animalia, relicta etiam testudo est. quae cum putrefacta esset et nervi eius remansissent extenti intra corium, percussa a Mercurio sonitum dedit. ex cuius imitatione cithara est composita. aegrum amorem maestum, deceptum.
solo in litore deserto, in quo sine uxore morabatur.
taenarias etiam fauces Taenarus Laconicae promuntorium est circa finem Maleae, ubi inferorum dicitur esse descensus. et aliter: in Taenaro enim, promuntorio Laconicae, demonstratur alta quaedam vorago, per quam emersisse Hercules ab inferis dicitur, cum duceret Cerberum.
manesque adiit regemq. t. haec omnia ad laudem pertinent citharae, qua fretus ista superavit.
nesciaque humanis p. m. c. ad exitum futurae rei respexit, non ad principium: nam primo meruit Eurydicen.
erebi de sedibus imis de interioribus tenebris inferorum.
（cocyti) Cocytus fluvius inferorum. et aliter: Cocytus amnis apud inferos, ex Styge profluens, ἀπὸ τοῦ κωκύειν, quod est gemere et flere.
styx palus apud inferos.
inplexae involutae, inplicitae, ἐμπεπλεγμέναι.
eumenides tenvitque id est tacuit.
vento rota constitit deest 'cum'. et hoc dicit: cum vento suo rota constitit, id est cum causa volubilitatis quievit. et aliter: 'vento' pro adventu significat, ut sit septimus casus: aut 'ventu' verbum gerundi est—nam intellegi debet adventu—: fit enim gerundi sic 'ventum ventu': ipse alibi "et pacem Troiano ab rege petendum". quidam sic: 'vento' audiendum 'consistente', ut est illud "cum placidum ventis staret mare".
incautum amantem epitheton amantis est.
ignoscenda quidem s. s. i. m. participium sine verbi origine: non enim facit 'ignoscor', sicut nec 'triumphor', 'regnor'. et aliter: 'ignoscenda' participium passivum sine substantia verbi: Terentius "culpam conmeritam non ego, sed ea quae sit ignoscenda".
eurydicenque suam iam alii legunt 'iam luce sub ipsa'.
victusque animi sic hoc dixit, ut "o praestans animi iuvenis". respexit id est commisit in legem sibi datam.
terque fragor auditus averni quasi exultarent umbrae reditu Eurydices: Lucanus in Orpheo dicit factum strepitum redeunte Eurydice ob hoc, quia "gaudent a luce relictam Eurydicen, iterum sperantes Orphea manes".
iterum crudelia retro fata vocant Ovidius "bis rapitur vixitque tibi semel".
natantia lumina in mortem reducta.
invalidas palmas in umbrae tenuitatem redactas. hev non tua quia supra dixit "Eurydicenque suam iam".
fugit diversa id est per diversa.
praeterea postea, ut "et quisquam numen Iunonis adoret praeterea?" et aliter: 'praeterea' ultra.
amplius obiectam p. t. p. mysticum est: dicitur enim bis eandem umbram evocari non licere.
ex ordine sine intermissione.
deserti asperi, inculti. Strymon autem fluvius est Thraciae, circa quem ad extinguendum amoris morabatur calorem. et aliter: (aeria) quae sit vicina astris. Strymon autem amnis est finiens Thraciam, sed hic pro Hebro positus.
haec talia qualia ipse commemorat.
philomela pro quavis ave: nam species est pro genere. et aliter: luscinia.
flet noctem iugi nocte, continua. 'flet' ὀδύρεται.
integrat renovat.
tanainque nivalem fluvium Scythiae. et aliter: Tanais fluvius, qui dividit Asiam ab Europa. est autem Scythiae.
numqvam vidvata prvinis semper nivibus plena.
ciconum quo munere matres nuptiali scilicet. Cicones autem Thraces mulieres sunt, quae ab Orpheo spretae carpsere eum per Liberi sacra simulata. et aliter: Cicones, gens Thraciae, a Cicone, Apollinis filio, dicti. Orpheus autem quoniam post mortem Eurydices omnes feminas fastidiit, translato in pueros amore, discerptus  est. Asper 'quo munere' ob quam rem vult accipi. potest et 'spretae quo munere' id est matrimonii.
nocturnique orgia quia sacra eius nocte celebrantur: ex quo Nyctelius est cognominatus. 'nocturnique orgia' pro 'nocturna orgia', ut "udae vocis iter".
caput a cervice revulsum constat caput Orphei in Hebrum proiectum et fluctus in Lesbum insulam detulisse. Hebrus autem fluvius in Thracia est, qui ex fontibus Rhodopae montis prolabitur, dictus ab Hebro, Boreae fratre: quem nunc Oeagrium dicit ab Oeagro, rege Thraciae, Orphei patre. et aliter: marmorea caput a cervice revulsum id est pulchra. sane alludit ad id quod dicit Ovidius, quia cum caput eius delatum ad ripam serpens mordere voluisset, est conversus in lapidem.
oeagrius hebrus Oeagrus fluvius est, pater Orphei, de quo Hebrus nascitur, unde eum appellavit Oeagrium.
at non cyrene deest 'territa est', quod ex sequentibus datur intellegi. et aliter: discessit.
petens pacem beneficium, benivolentiam. faciles napaeas exorabiles nymphas, ad ignoscendum paratas. sane sciendum, easdem esse napaeas, quae et dryades sunt: nam supra ait "at chorus aequalis dryadum". et aliter: 'napaeas' nemorum nymphas: νάπας enim Graeci dicunt nemora. et 'faciles' hic pro placabiles.
intacta cervice indomitas. et dicit (ita) animalium sacrificium esse faciendum, ut tantum occidantur hostiae.
ad delubra dearum ad templa.
demitte crvorem 'sacrifica' modo.
inferias orphei ut irarum obliviscatur. orphei dativus est graecus. lethaea papavera agrestia.
placatam eurydicen v. v. c. hypallage pro 'veneratam placabis'. et (aliter:) 'placatam' placabilem.
facessit facit: frequentativum est pro principali: aut certe ideo 'facessit', quia plures hostias immolavit.
subitum ac dictv mirabile monstrum res enim haec ex inproviso venit, ut apes ex bubus erumperent, quia praecepta Cyrenes tantum ad placandum numina pertinebant. notandum sane, quia ex hoc eventu illa ars inventa est, quam supra memoravit, et melior facta per industriam.
stridere apes utero et r. e. c. haec verba et secundae sunt coniugationis et tertiae, nunc tamen tertiae.
uvam demittere ramis in morem uvae, id est botryonis, defluere: quod Graeci βοτρυδὸν dicunt.
haec super arvorum cultv primum librum per hoc significat; per pecora autem tertium et quartum, quia et apes pecora sunt; per arbores secundum. et hoc dicit: haec ego, id est georgica, scripsi, dum Caesar in oriente pugnaret.
euphraten orientis fluvium. fulminat fortiter facit. et aliter: Euphrates flumen, quod dividit Mesopotamiam a Syria et Cappadocia. victorque volentis per populos d. i. unum virtutis est, aliud iustitiae: nam vincere virtutis est; non invitis vero, sed volentibus imperare iustitiae.
viamque affectat olympo praeparat sibi divinos honores. et aliter: 'affectat' pro 'intendit', ut apud Plautum "ut me deponas vino, eam affectas viam" et apud Terentium "nam disciplina est isdem munerarier ancillas, qui ad dominas affectant viam".
parthenope Lutatius libro iv. dicit, Cumanos incolas a parentibus digressos Parthenopen urbem constituisse, dictam a Parthenope  sirena, cuius corpus etiam (illic sepultum sit.) postquam ob locorum ubertatem amoenitatemque magis coepta sit frequentari, veritos (Cumanos), ne Cumae omnino desererentur, inisse consilium Parthenopen diruendi. postea tamen pestilentia affectos ex responso oraculi urbem restituisse sacraque Parthenopes cum magna religione suscepisse, nomen autem Neapoli ob recentem institutionem imposuisse. parthenope id est Neapolis, quae primo ex corpore unius sirenis illic sepultae Parthenope est appellata. studiis florentem ignobilis oti id est artis poeticae, quam otium ignobile appellavit, nequid de se videretur arrogans dicere.
carmina qui lusi pastorum qui etiam bucolica scripsi, audax aetate iuvenili: nam, ut diximus supra, viginti octo annorum bucolica scripsit. et bene breviter a se scriptarum rerum exsecutus est titulum. et aliter: quidam 'audax' propterea dictum volunt, quod in duabus eclogis, quae sunt in bucolicis, occulte invectus sit in Augustum propter agros. et 'carmina lusi' figurate. 'Tityre te patulae cecini sub t. f.' primum librum praeter hunc significat.
