Vergilius in operibus suis diversos secutus est poetas: Homerum in Aeneide, quem licet longo intervallo, secutus est tamen; Theocritum in bucolicis, a quo non longe abest; Hesiodum in his libris, quem penitus reliquit. hic autem Hesiodus fuit de Ascra insula. qui scripsit ad fratrem suum Persen librum, quem appellavit ἔργα καὶ ἡμέρας, id est opera et dies. hic autem liber continet, quemadmodum agri et quibus temporibus sint colendi. cuius titulum transferre noluit, sicut bucolicorum transtulit, sicuti Aeneidem appellavit ad imitationem Odyssiae: tamen eum per periphrasin primo exprimit versu, dicens: indicabo, quo opere et quibus temporibus ager colendus sit. ingenti autem egit arte, ut potentiam nobis sui indicaret ingenii coartando lata et angustiora dilatando. nam cum Homeri et Theocriti in brevitatem scripta collegerit, unum Hesiodi librum divisit in quattuor. quod ratione non caret. nam omnis terra, ut etiam Varro docet, quadrifariam dividitur: aut enim arvus est ager, id est sationalis; aut consitus, id est aptus arboribus; aut pascuus, qui herbis tantum et animalibus vacat; aut  floreus, in quo sunt horti apibus congruentes et floribus. male autem quidam georgicorum duos tantum esse adserunt libros, dicentes georgiam esse γῆς ἔργον, id est terrae operam, quam primi duo continent libri—nescientes tertium et quartum, licet georgiam non habeant, tamen ad utilitatem rusticam pertinere; nam et pecora et apes habere studii est rustici. licet possimus agriculturam etiam in his duobus sequentibus invenire: nam et farrago sine cultura non nascitur, et in hortis colendis non minorem circa terras constat inpendi laborem. et hi libri didascalici sunt, unde necesse est, ut ad aliquem scribantur; nam praeceptum et doctoris et discipuli personam requirit: unde ad Maecenatem scribit sicut Hesiodus ad Persen, Lucretius ad Memmium. sane agriculturae huius praecepta non ad omnes pertinent terras, sed ad solum situm Italiae, et praecipue Venetiae, teste ipso Vergilio, qui ait "tibi res antiquae laudis et artis ingredior", cum de Italia diceret.
quid faciat laetas segetes fertiles, fecundas, id est quae res terras pingues efficiat; nam segetem modo pro terra posuit: sic alibi "horrescit strictis seges ensibus". pingues autem efficit terras, ut paulo post dicturus est, cinis, intermissio arandi, incensio stipularum, stercoratio. unde etiam 'laetas' ait; nam fimus, qui per agros iacitur, vulgo laetamen vocatur. sane 'quid faciat' non interrogat, sed pollicetur. quo sidere terram quo tempore, ex sideribus enim tempora colliguntur. et sciendum quattuor primis versibus textum sequentium quattuor librorum per ordinem contineri. sane sidus proprie est quod in se plures continet stellas, sed a poetis confuse ponitur.
terram vertere περιφραστικῶς arare. ulmisque adiungere vites subauditur 'quo sidere'. et hoc secundum Italiae situm  locutus est, in qua vites altius elevantur: sic alibi "non eadem arboribus pendet vindemia nostris". hoc autem rustici maritare dicunt.
conueniat expediat, ut "remis convellere marmor conveniat", vel certe aptum sit. quae cura boum qui cultus h. s. p. aut in sequenti epexegesis est, ut hoc sit 'qui cultus habendo sit pecori', quod est 'quae cura boum': aut certe κατ' ἐξοχήν ait boves et postea intulit cetera pecora, ut maius animal separaret a minoribus, sicut de hominibus facit, dicens "reliquias Danaum atque inmitis Achilli". habendo autem dum habentur, ut habeantur. et alibi "sed picis in morem ad digitos lentescit habendo". dativum ergo pro genetivo posuit; nam 'habendorum pecorum' facit, sicut 'apium parcarum'. et cultum hic habitudinem corporis significat, alias ornatum: Sallustius "cultu corporis ornata egregio" et "cultu quam maxime miserabili Romam venit". alias ad animum refertur, ut "quis neque mos neque cultus erat", Sallustius "indocti incultique vitam sicuti peregrinantes transigere".
quanta quam magna. experientia vel usu nata doctrina, hoc est ἡ πεῖρα, vel notitia. parcis autem servatricibus frugi, quae mella custodiunt.
hinc canere incipiam pro 'dehinc' vel 'deinceps': non ergo ab apibus, sed 'quid faciat laetas segetes'. vos o clarissima mundi lumina liber et alma ceres stoici dicunt non esse nisi unum deum, et unam eandemque esse potestatem, quae pro ratione officiorum nostrorum variis nominibus appellatur: unde eundem Solem, eundem Liberum, eundem Apollinem vocant; item Lunam eandem Dianam, eandem Cererem, eandem Iunonem, eandem Proserpinam dicunt. secundum quos pro Sole et Luna Liberum et Cererem invocavit.
lumina 'numina' fuit, sed emendavit ipse, quia postea ait 'et vos agrestum praesentia numina fauni'. labentem currentem vel cito transeuntem. quae ducitis annum quorum cursu tempora computantur; nam per lunam mensis, per solem annus ostenditur. vel certe deducitis per duodecim sidera; aut 'ducitis' pro 'finitis', ut "noctem custodia ducit" et alibi "hic noctem ludo ducunt".
alma ceres 'alma' ab alendo, 'Ceres' a creando dicta. quamvis Sabini Cererem Pandam appellent, Liberum Loebasium, dictum autem, quia graece λοιβή dicitur res divina. vel ideo simul Liberum et Cererem posuit, quia et templa eis simul posita sunt et ludi simul eduntur. vestro si munere quoniam sine cibo et potione vivere non possumus: vel 'munere' beneficio, ut "et munere victor amici". 'si' autem hic pro siquidem; nam 'si' modo confirmantis est: Terentius "non, si redisset, pater ei veniam daret".
chaoniam p. g. m. a. Epiroticam, a loco, in quo abundant glandes, quibus antea homines vescebantur. et modo speciem pro genere posuit; non enim aut in Epiro tantum glandes fuerunt, aut de solo Acheloo homines potare consueverant. sane 'Acheloia' non praeter rationem dixit: nam, sicut Orpheus docet, generaliter aquam veteres Acheloum vocabant. sed quia specialiter quidam fluvius Achelous dicitur, aut species est pro genere, aut secundum antiquitatem est locutus. pingvi arista aristam modo pro frumento posuit. et adfectate ait pinguem aristam, cum proprie arista ab ariditate sit dicta. chaoniam p. g. m. a. Epiroticam. quae cur Chaonia dicta sit, in tertio Aeneidis plenius habes. et hic ideo Epiroticam a loco, in quo abundant glandes, quibus antea homines vescebantur: vel quod ibi quercus Iovi Dodonaeo sacrata, quae hominibus responsa reddebat. ex hac, cum fuisset excisa, columbae, quae vaticinabantur, volasse dicuntur. et modo speciem pro genere posuit; non enim aut in Epiro tantum glandes fuerunt, aut de solo Acheloo homines potare consuerant. 'pingui' autem 'arista' modo pro frumento posuit. et affectate ait pinguem aristam, cum proprie arista ab aridi tate sit dicta. 'glandem' vero 'mutavit arista' ita ait, ut 'togam paludamento mutavit'. poculaque inuentis acheloia miscvit uvis Achelous Terrae fuisse filius dicitur, ut solet de his dici, quorum per antiquitatem latent parentes. hic cum de Melpomene vel, ut quidam dicunt, de Calliope musa sirenas habens filias amisisset et maerore conficeretur, auxilium matris oravit, ut sibi seni luctus remedium praestaret. quae miserans filium patefactis antris intra se obruit, cui postea ut perennem famam nominis daret, in Aetolica regione fluvium eiusdem vocabuli nasci fecit, quem nonnulli de Pindo, monte Thessaliae, oriri adserunt. circa hunc Staphylus, Oenei pastor, cum animadvertisset ex capellis unam esse pinguissimam, intellexit id pabuli ubertate fieri. secutus itaque eandem cum vidisset uvis vesci, admiratus et novitatem et dulcedinem, decerptum fructum pertulit regi. qui cum liquorem expressisset, a suo nomine appellavit οἶνον, ab inventore σταφυλήν. sed Hercules cum propter uxorem Deianiram cum Acheloo contenderet, cornu eius unum fregit, quod graece κέρας dicitur, unde miscere poculum apud Graecos κεράσαι dicitur. sed hic Acheloum non praeter rationem dixit: nam, sicut Orpheus docet, et Aristophanes comicus et Ephorus historicus tradunt, ̓Αχελῷον generaliter propter antiquitatem fluminis omnem aquam veteres vocabant. ergo quia specialiter Achelous Graeciae fluvius dicitur, aut species est pro genere, aut secundum antiquitatem est locutus.
et vos agrestum p. n. f. id est propitia, ut "nec tam praesentes alibi cognoscere divos", quorum praesentia favor est. et bene de diversis rebus dicturus diversa invocat numina. hoc enim et in sacris fieri solebat, ut post specialia ad eam rem, de qua agebatur, invocata numina omnes dii vel deae confuse invocarentur. praesentia numina fauni 'praesentia', quoniam dicuntur usque ad ea tempora, quibus fuit Faunus, qui dictus est a fando, visa esse numina. quidam faunos putant dictos ab eo, quod frugibus faveant. Cincius et Cassius aiunt ab Euandro Faunum deum appellatum ideoque aedes  sacras 'faunas' primo appellatas, postea fana dicta, et ex eo, qui futura praecinerent fanaticos dici.
faunique pedem cum unus Faunus sit, cur pluraliter posuit? sed Varro ad Ciceronem ita ait "(Fauni) dii Latinorum, ita ut (et) Faunus et Fauna sit. †per ex versibus quos vocant Saturnios, in silvestribus locis solitos fari futura atque inde faunos dictos". ferte simul faunique p. 'pedem ferte' aut simul venite, aut date carmini meo facilitatem, quod utique pedibus continetur, ut sit 'ferte pedem' metricam praestate rationem. dryadesque puellae dryades a quercubus, quod iam supra dictum est.
cui prima f. f. e. m. t. p. t. antiquissimi libri 'fudit aquam' plerique habuerunt, quoniam Neptunus fluminibus et fontibus et aquis omnibus praeest, ut ipse docet "aut praeceps Neptuno inmerserit eurus"; sed melius 'equum' propter armenta. in Corn. 'equm', in authentico 'aquam', ipsius manu 'equm'. fabula talis est: cum Neptunus et Minerva de Athenarum nomine contenderent, placuit diis, ut eius nomine civitas appellaretur, qui munus melius mortalibus obtulisset. tunc Neptunus percusso litore equum, animal bellis aptum, produxit; Minerva iacta hasta olivam creavit, quae res est melior conprobata et pacis insigne. ut autem modo Neptunum invocet, causa eius muneris facit, quia de equis est dicturus in tertio: alioquin incongruum est, si de agricultura locuturus numen invocet maris. equum autem a Neptuno progenitum alii Scythium, alii Scyronem, alii Arionem dicunt fuisse nominatum. et ideo dicitur equum invenisse, quia velox est eius numen et mo bile, sicut mare: unde etiam Castor et Pollux, quia eorum velocissimae stellae sunt, equos in tutela habere dicuntur. sane hunc equum cuiuscumque nominis alii apud Arcadiam, alii in Thessalia editum dicunt, in qua etiam montem altissimum ostendunt, ubi primum equus visus sit, in tantum, ut ob hanc causam a Thessalis Neptuno equestre certamen memorent institutum: unde apud Graecos ἵππιος Ποσειδῶν, a nobis equester Neptunus. alii hanc eandem de equo opinionem varie adserunt: nam primum equum et mox pullum equinum matre editum tradunt. quidam marem magis pullum initio editum volunt. nonnulli Saturno, cum suos filios devoraret, pro Neptuno equum oblatum devorandum tradunt: unde Illyricos quotannis ritu sacrorum equum solere aquis inmergere; hoc autem ideo, quod Saturnus umoris totius et frigoris deus sit. 'prima' autem multi pro 'olim' accipiunt, ut "prima quod ad Troiam p. c. g. A". alii 'prima' ideo, quod post Scythium Arionem genuit. nonnulli vero ob hoc 'cui prima frementem fudit aquam' legunt, quod veteres murmura aquae fremitum dicebant: Ennius "ager oppletus imbrium fremitu" et denuo "ratibusque fremebat imber Neptuni", Vergilius in xi. "vicinaeque fremunt ripae c. u". ergo 'prima' pro 'primum', quia et Pegaso fontem in Boeotia icta eius ungula fudit: aut 'prima tellus', id est litus, ut "primaque vetant considere terra".
et cultor nemorum cui p. c. Aristaeum invocat, id est Apollinis et Cyrenes filium, quem Hesiodus dicit Apollinem pastoralem. hic, ut etiam Sallustius docet, post laniatum a canibus Actaeonem filium matris instinctu Thebas reliquit et Ceam insulam tenuit primo, adhuc hominibus vacuam: postea, ea relicta, cum Daedalo ad Sardiniam transitum fecit. huic opinioni Pindarus refragatur, qui eum ait de Cea insula in Arcadiam migrasse ibique vitam coluisse: nam apud Arcadas pro Iove colitur, quod primus ostenderit, qualiter apes debeant reparari, ut ait poeta de hoc ipso Aristaeo  "tempus et Arcadii memoranda inventa magistri pandere". 'cultor' autem pro incola. Cea vero insula in Aegeo mari.
dumeta frutices.
ipse nemus linquens patrium pan ovium custos Pindarus Pana (Mercurii) et Penelopae filium dicit: unde multi 'patrium' pro 'paternum' accipiunt eo, quod Pan non Arcas sit, sed Ithacesius, ut a patre, non a patria vox haec videatur detorta, quia (Mercurius) in Arcadia genitus. lycaei montis Arcadiae.
pan ovium custos ideo Lyceus Pan ovium custos, quod lupos ab ovium gregibus depellat. si tibi siquidem tibi. maenala mons Arcadiae, dictus ἀπὸ τῶν μήλων, id est ab ovibus, quibus plenus est.
tegeaee vocativus est a derivatione Tegei, oppidi Arcadiae. et Tegeum tribrachys est, 'Tegeaee' paeon tertius. favens pro 'volens' et per hoc propitius; 'favere' enim veteres etiam velle dixerunt: Ennius "matronae moeros complent spectare faventes". nonnumquam favere et pro 'tacere' ponitur, ut idem Ennius "ore faventes" et Vergilius in quinto "ore favete omnes". oleaeque minerva inuentrix eo tempore, quo adversum Neptunum de nomine civitatis contendit, quod iam supra dictum est. cui fabulae hoc additur, quod, postquam Minerva inventa olea Neptunum vicerit, indigne ferens Halirrhothius, Neptuni filius, oleas coepit excidere: cui, dum hoc facit, ferrum de manubrio decidit et ei caput amputavit. Neptunus vero, dolens filii sui obitum, Martem homicidii coepit arguere. inde effectum est, ut Mars et Neptunus de hac re iudicium apud Athenas  experirentur, unde locus, ubi iudices sederunt, ̓́Αρειος πάγος, iudices Atheniensium ἀρεοπαγῖται appellantur.
uncique puer monstrator aratri alii Triptolemum, alii Osirim volunt: quod magis verum est, ut dicit Propertius, vel Tibullus; nam Triptolemus frumenta divisit. quod munus ei Ceres dedit propter humanitatem patris Icari, qui eam, cum Proserpinam raptam in coniugium a Plutone quaereret, in Attica suscepit hospitio. bene autem tacuit de nomine et generaliter ait 'puer'; nam non unus aratrum toto orbe monstravit, sed diversi in diversis locis. alii talem de hoc Triptolemo fabulam tradunt. Ceres cum Proserpinam filiam quaereret, ad Eleusinum regem devenit, cuius uxor Cyntinia puerum Triptolemum pepererat, seque nutricem pueri amore ducta simulavit reginae. sed nutrix recepta cum vellet alumnum suum inmortalem reddere, interdiu eum lacte divino alebat, noctu in ignem clam obruebat; itaque praeterquam solent mortales crescebat. id sic fieri cum pater admiraretur, nocturno tempore observavit. cum Ceres vellet puerum in cinere et in igne abscondere, pater exclamavit. illa irata Eleusinum exanimavit, Triptolemo alumno suo aeternum beneficium dedit: nam ad fruges portandas currum draconibus iunxit deditque ei, quibus ille vectus orbem terrarum frugibus obseruit. quem, postquam domum rediit, cum Cephalus rex interficere voluisset, re cognita iussu Cereris Triptolemo regnum tradidit. qui accepto regno oppidum constituit et ex patris nomine Eleusinum nominavit Cererique sacra primus instituit, quae θεσμοφόρια graece dicuntur. Varro de scaenicis originibus vel in Scauro Triptolemum dicit, Nigidius sphaerae barbaricae sub virginis signo aratorem, quem Horon Aegyptii vocant, quod Horon Osiridis filium ab hoc educatum dicunt. ergo Osiris significatur, ut Philostephanus περὶ εὑρημάτων; vel Epimenides, qui postea Buzyges dictus est secundum Aristotelem.
et teneram ab radice ferens silvane c. Silvanus deus est silvarum. hic amavit puerum Cyparissum nomine, qui habebat mansuetissimam cervam. hanc cum Silvanus nescius occidisset, puer est extinctus dolore: quem amator deus in cupressum arborem nominis eius vertit, quam pro solacio portare dicitur. sane in bucolicis alium illi habitum dedit "venit et agresti capitis Silvanus honore". quidam Silvanum primum instituisse plantationes dicunt, ideo 'tenera ab radice' poetam dixisse. an 'ab radice tenera', quia caesa cupressus dicitur non renasci, id est invalida? an ab radice tenens?
dique deaeque omnes post specialem invocationem transit ad generalitatem, ne quod numen praetereat, more pontificum, (per) quos ritu veteri in omnibus sacris post speciales deos, quos ad ipsum sacrum, quod fiebat, necesse erat invocari, generaliter omnia numina invocabantur. quod autem dicit 'studium quibus arva tueri', nomina haec numinum in indigitamentis inveniuntur, id est in libris pontificalibus, qui et nomina deorum et rationes ipsorum nominum continent, quae etiam Varro dicit. nam, ut supra diximus, nomina numinibus ex officiis constat inposita, verbi causa ut ab occatione deus Occator dicatur, a sarritione Sarritor, a stercoratione Sterculinius, a satione Sator. Fabius Pictor hos deos enumerat, quos invocat flamen sacrum Cereale faciens Telluri et Cereri: Vervactorem, Reparatorem, Inporcitorem, Insitorem, Obaratorem, Occatorem, Sarritorem, Subruncinatorem, Messorem, Convectorem, Conditorem, Promitorem. tueri pro 'tuendi' aut 'tuendorum'.
quique novas alitis id est omnes qui hoc potestis. non nullo semine id est aliquo. et hoc dicit: qui a nobis iacta semina vestris seminibus alitis. semina autem dicit deorum caeli temperiem, pluvias, terrae rorem. vel 'non ullo semine' ab hominibus scilicet iacto, ut "quippe solo natura subest".
satis segetibus, ut "sata laeta boumque labores". 'largo' autem 'caelo demittitis imbrem' per haec aquam aetheriam significari vult.
tuque adeo quem mox quae sint habitura deorum concilia incertum est 'adeo' hic praecipue. quidam 'adeo' abundare putant antiqua figura, ut "omne adeo genus in terris". et iam adulatur Augustum, quem inter deos invocat. nec totum tamen dandum est adulationi, sed et veritati: nam cum omnes imperatores post mortem sint inter deos relati, Augustus vivus divinos honores emeruit, quod etiam Horatius testatur, dicens "praesenti tibi maturos largimur honores iurandasque tuum per numen ponimus aras". unde male quidam culpant Vergilium, dicentes eum aviditate laudandi citum interitum Augusto optasse, cum eum constet ad rem, quae tunc fiebat, respexisse. possumus tamen 'mox' pro 'post' accipere, ut Horatius "mox daturos progeniem vitiosiorem", id est postea. potest et 'mox' ad vitae humanae brevitatem referri: nam ipse ait in decimo "Rhaebe diu, res siqua diu mortalibus ulla est, viximus". sane sciendum mire eum laudasse, quod ait 'quem mox quae sint habitura deorum concilia, incertum est', id est nondum scimus, quis deus esse velis: nam deum fieri maximum est, in potestate habere, quis deus velis fieri, plus esse quam maximum constat.
urbisne invisere caesar utrum velis terrarum, an maris, an caeli imperium possidere.
et te maximus orbis utrumne te pro Iove coli velis.
auctorem frugum qui frugibus et ceteris rebus originem praestes. tempestatumque potentem aut bonarum tempestatum, ut "unde haec tam clara repente tempestas?" aut 'tempestatum' ait temporum, sicut ubique Sallustius "ea tempestate". et 'potentem' modo nomen est.
materna myrto quae in honore est Veneris, a qua Augustus originem ducit per Gaium Caesarem.
an deus inmensi venias maris id est an pro Neptuno coli te velis. et 'inmensi maris' cuius mensura non potest comprehendi. 'venias' autem aliquanti pro 'sis' accipiunt, ac si graece diceret οὖσα sive ὑπάρχουσα. 'ire' veteres pro 'esse' dicebant.
numina sola colant 'sola' magna, praecipua, id est supra alios deos marinos, quasi melior sit futurus et Neptuno et ceteris diis marinis. thyle insula est Oceani inter septemtrionalem et occidentalem plagam, ultra Britanniam, Hiberniam, Orcadas. in hac Thyle, cum sol in cancro est, dies continuus sine noctibus esse dicitur. multa praeterea miracula de hac insula feruntur, sicut apud Graecos Ctesias et Diogenes, apud Latinos Sammonicus dicit.
tethys emat omnibus undis Tethys est uxor Oceani, nympharum mater. quod autem ait 'emat' ad antiquum pertinet ritum, quo se maritus et uxor invicem coemebant, sicut habemus in iure. tribus enim modis apud veteres nuptiae fiebant: usu, si verbi gratia mulier anno uno cum viro, licet sine legibus, fuisset; farre, cum per pontificem maximum et Dialem flaminem per fruges et molam salsam coniungebantur—unde confarreatio appellabatur—, ex quibus nuptiis patrimi et matrimi nascebantur; coemptione vero atque in manum conventione, cum illa in filiae locum, maritus in patris veniebat, ut siquis prior fuisset defunctus, locum hereditatis iustum alteri faceret. et bene 'serviat', quia, quaecumque in manum convenerat, omnia protinus, quae doti dicebantur, marito serviebant. hanc Tethyn Cicero in Timaeo Salaciam dicit. generum vero pro marito positum multi accipiunt iuxta Sappho, quae in libro, qui inscribitur ἐπιθαλάμια, ait  'χαῖρε νύμφα, χαῖρε τίμιε γαμβρὲ πολλά' ἀντὶ τοῦ 'νυμφίε'. sic et Pindarus ἐν τοῖς παιᾶσιν.
tardis sidus te mensibus addas id est aestivis: vel quia optat, ut diu vivat: vel quia virgo et libra δυσανάφορα, id est tarde orientia dicuntur. et 'tardis' an quia aureo saeculo longiores dies dicuntur fuisse? an post multos tardosque menses ut deus fiat? an ita, ut "incipient magni procedere menses", per hunc 'magni'.
qua locus erigonen inter chelasque s. Aegyptii duodecim esse adserunt signa, Chaldaei vero undecim: nam scorpium et libram unum signum accipiunt, chelae enim scorpii libram faciunt. iidem Chaldaei nolunt aequales esse partes in omnibus signis, sed pro qualitate sui aliud signum xx, aliud xl habere, cum Aegyptii tricenas esse partes in omnibus velint. modo ergo secundum Chaldaeos locutus est, dicens posse eum habere locum inter scorpium et virginem; nam Erigone ipsa est virgo. sciendum deinde est voluisse maiores in his signis esse deorum domicilia. et Solis est leo, Lunae vero cancer, ceterorum vero quinque planetarum bina sunt signa, prout se ratio siderum sequitur. nam primus circulus a terra Lunae est, secundus Mercurii, tertius Veneris, quartus Solis, quintus Martis, sextus Iovis, Saturni ultimus. sed remotis Sole et Luna, quorum sunt domicilia leo et cancer, hi quinque ordine, quo eorum sunt circuli, bina possident signa, unum a sequentibus et unum a superioribus: ut Mercurii sint virgo et gemini, Veneris libra et taurus, Martis scorpius et aries, Iovis sagittarius et pisces, Saturni capricornus et aquarius. unde per haec loca siderum Augustum et fortem propter scorpium, id est Martis domicilium, et iustum propter libram et prudentem propter vicinam virginem, id est Mercurii domicilium, fore significat. vel certe ideo  inter scorpionis bracchia, quae sunt libra, et Erigonen, quae est virgo, quia libra aequitas, virgo iustitia. sane haec Erigone Icari filia fuit, tantae pietatis in patrem, ut cum eum vidisset mortuum, omni se luctu ac maerore conficeret, ob quam rem misericordia deorum inter signa locum virginis sub iustitiae vocabulo iussa est obtinere. 'chelas' autem sequentes ideo ait, quia, sicut dictum est, ipsae sunt libra.
panditur ipse tibi ordo est 'qua locus ipse tibi panditur'. 'tibi' autem in tuum honorem et gratiam tuam. 'ipse' autem ultro, sua sponte. ipse tibi hic distinguitur, ne, si dixeris 'ipse tibi iam bracchia contrahit ardens scorpios', bene optantis verba maledictum comprehendisse videantur. iam bracchia contrahit ardens scorpios ideo Augusto merito iuxta scorpium locum adsignat, quia sidus hoc supra Romam positum creditur. Varro tamen ait se legisse Empedotimo cuidam Syracusano a quadam potestate divina mortalem aspectum detersum, eumque inter cetera tres portas vidisse tresque vias: unam ad signum scorpionis, qua Hercules ad deos isse diceretur; alteram per limitem, qui est inter leonem et cancrum; tertiam esse inter aquarium et pisces. argute itaque eam viam et sedem tribuit Augusto, forti imperatori, quam habuit deus fortis.
ardens scorpius 'ardens' ad illud refertur, quia Martis est domicilium: nam scorpii tempus frigidum est, quippe cuius november est mensis. vel 'ardens' ad virus eius vel ad cupiditatem Augusti recipiendi. iusta plus parte secundum Chaldaeos, qui scorpium dicunt spatium duorum signorum tenere. ergo et loci spatio te invitat.
quicqvid eris ordo est 'quicquid eris, da facilem cursum': cetera enim per parenthesin dicta sunt. nec sperent tartara regem 'nec sperent' dixit, quasi beneficium det quocumque venerit. nec sperent t. r. n. t. r. v. t. d. c. allegoricos dicit illum nec debere mori velle nec posse. 'dira' autem pro 'magna' vel 'vehemens'.
quamvis elysios miretur graecia c. licet praeferantur inferi a Graecis poetis.
nec repetita seqvi curet proserpina matrem Ceres cum raptam a Plutone Proserpinam filiam diu quaesisset, tandem aliquando eam esse apud inferos comperit. pro qua re cum Iovis implorasset auxilium, ille respondit posse eam reverti, si nihil apud inferos gustavisset. illa autem iam Punici mali in Elysio grana gustaverat. quam rem Ascalaphus, Stygis filius, prodidit: unde Proserpina ad superos remeare non potuit. hinc ait Lucanus "quae te detineant Hennaea dapes". quam necessitatem modo Vergilius Proserpinae tribuit voluntati. sane Ceres a Iove postea meruisse dicitur, ut Proserpina sex esset cum matre mensibus, sex cum marito: quod ideo fingitur, quia Proserpina ipsa est, quae et Luna, quae toto anno sex mensibus crescit et sex deficit, scilicet per singulos menses quindenis diebus, ut crescens apud superos, deficiens apud inferos esse videatur. et 'sequi curet Proserpina matrem' ad admirationem Elysiorum posuit, quod matri praelati sint.
da facilem cursum meo scilicet poemati. atque audacibus adnue coeptis verecunde suas vires extenuat. et commendat operis difficultatem dicendo 'audacibus'.
ignarosque viae mecum m. a. i. aut mecum viae, id est rationis aut artis, ignaros miseratus rusticos iuva, ut 'mecum ignaros' intellegas: aut rusticis ignaris fave mecum, id est quibus etiam ego his scriptis plurimum conlaturus sum: aut mecum ignaros agricolas miserare, aut eis mecum fave.
iam nunc id est adhuc vivus: nam, ut diximus, Augustus vivus divinos honores emeruit.
vere novo gelidus canis cum m. v. liqvitur novum multa significat: nam et recens aliquid novum dicitur, ut ipse ait "lac mihi non aestate novum", id est recens; novum dicitur et magnum, ut "Pollio et ipse facit nova carmina". modo autem novum ver  ideo ait, quia anni initium mensis est Martius. et sciendum est, decem tantum menses fuisse apud maiores. Martium autem anni principium habere voluerunt propter Martem suae gentis auctorem. quod multis firmatur auctoribus: Nigidius in sphaera graecanica novum annum aequinoctium vernale memorat; Varro epistolicarum quaestionum "inter mensem Februarium, qui tunc esset extremus, et inter calendas Martias, quae tunc erant primae"; Atta "annum novum voluerunt esse primum mensem Martium" et alibi "maiores Martium primum habuerunt". Aprilis vero dictus est, quasi terras tepore aperiens; Maius a Maia; Iunius a Iunone, quamquam alii a maioribus et iunioribus hos duos menses velint esse nominatos: nam antea populus Romanus in centurias iuniorum et seniorum divisus fuerat. reliqui iam a numero nominabantur quintilis, sextilis, september, october, november, december. et hi erant tantum decem menses: duo vero propter rationem signorum anni intercalabantur, qui postea a Iano et a Februo nominati sunt. Februus autem est Ditis pater, cui eo mense sacrificabatur. quintilis et sextilis mutati sunt postea in honorem Iulii Caesaris et Augusti: unde sunt Iulius et Augustus. sic Ovidius in fastis. ergo 'vere novo' et anni initio accipimus et prima parte veris. nam anni quattuor sunt tempora divisa in ternos menses, qui ipsorum temporum talem faciunt discretionem, ut primo mense veris novum dicatur ver, secundo adultum, tertio praeceps, sicut etiam Sallustius dicit ubique. item nova aestas, adulta, praeceps; sic autumnus novus, adultus, praeceps; item hiems nova, adulta, praeceps vel extrema: unde est "extremae sub casum hiemis i. v. s". sane sciendum Xenophontem scripsisse unum librum oeconomicum, cuius pars ultima agriculturam continet: de qua parte multa ad  suum hoc opus Vergilius transtulit, sicut etiam de georgicis Magonis Afri, Catonis, Varronis, Ciceronis quoque libro tertio oeconomicorum, qui agriculturam continet: nam primus praecepta habet, quemadmodum debeat mater familias domi agere, secundus, quemadmodum foris pater familias. illud quoque sciendum est, in his libris non esse obscuritatem in quaestionibus sicut in Aeneide, nisi in paucis admodum locis; sed in hoc tantum esse difficultatem, ut res positas intellegamus, id est τὸ κείμενον, sicut haec prima quoque eius praecepta significant. nam hoc dicit, agrum fertilem, id est pinguem et herbosum, bis debere arari: semel verno tempore, ut et herbae adhuc tenerae et sine semine avellantur, et aestatis calore vel superfluus umor siccetur vel glebarum putrefiat durities, et semel autumnali arandum cum seminibus: agrum vero tenuem et sterilem autumnali tantum tempore arandum, ne, si etiam verno araveris, exiguus eius umor siccetur aestate. canis montibus albis ex nive.
liqvitur 'liquor' cum nomen est, 'li' brevis est; cum ad verbum venerit, producitur, ut 'liquor' 'liqueris' 'liquitur'; nam mutavit naturam: sicut 'homo' 'humus' 'u' brevis est, 'humanus' producitur, item 'itur' 'i' producitur, 'iturus' corripitur. 'liquitur' autem defluit, resolvitur. et zephyro putris se g. r. quo tempore favonii flatu arva laxantur, quae fuerant praeclusa frigoribus: ipse alibi "rura gelu tum claudit hiemps". 'putris' autem 'gleba' solubilis, quam tepor efficit et aratrum.
depresso incipiat iam tum mihi taurus aratro ingemere aliud pendet ex alio; nam altius inpressum aratrum boves cogit in gemitum: quod genus arationis pingui convenit terrae; nam econtra paulo post de infecunda terra dicturus est "tenui sat erit suspendere sulco". 'mihi' autem aut vacat, ut Cicero "qui mihi accubantes in conviviis": aut 'mihi' hoc est rustico amanti terras. et taurum bovem fortissimum accipimus; nam tauri difficile ad aratra iunguntur.
attritus splendescere vomer Lucretius "occulto decrescit vomer in arvo": quod evenire frequenti aratione novimus, ut et splendidior fiat et teratur: Cato in oratione ad filium "vir bonus est, Marce fili, colendi peritus, cuius ferramenta splendent". dicimus autem et 'hic vomer' et 'hic vomis', sed ab utroque 'huius vomeris' facit.
illa seges demum 'seges' modo terra, ut "nec pecori opportuna seges". 'demum' autem novissime, vere specialiter. votis respondet inmane est, quod ait 'votis': nam plerumque plus optamus, quam speramus posse contingere. 'respondet' autem aut satis faciet, aut consentiet, ut "dictis respondent cetera matris". avari id est quamvis avari. et plus est, quam si dixisset 'parci': Nigidius "quia qui parcior est, suo contentus est, quod avarus non facit".
bis quae solem bis frigora sensit quae bis et dierum calorem et noctium senserit frigora: per quod duplicem ostendit arationem, vernalem et autumnalem. nec enim ad tempora aestatis vel hiemis referre possumus, quod ait 'bis solem, bis frigora', quia non sunt in Italia in uno anno duae aestates et duae hiemes, sicut geometrae dicunt esse in quadam parte Indiae, in insula Taprobane. aut sicut quidam dicunt ideo 'bis', ut semel cum fructibus, semel vacua solem et frigus perpessa accipiamus.
inmensae infinitae. ruperunt horrea plus est quam si diceret 'impleverunt': hoc est ut non habeat ubi reponat.
ac prius ignotum ferro quam scindimus aeqvor id est ante quam faciamus vervactum. si autem non 'inmensum', sed 'ignotum' legeris, nobis ignotum significat. aequor autem modo terram accipe, ab aequalitate dictam, ut "praecipitemque Daren ardens agit aequore toto": unde et maria aequora dicuntur.
ventos quia diversis locis diversi praevalent venti. et hoc dicit: debes scire, ager cui vento subiaceat. varium caeli praediscere morem id est aeris: Lucretius "in hoc caelo qui dicitur aer". et hoc dicit: debes etiam caeli qualitatem nosse, utrum pluviis gaudeat, an tepore vel frigore.
patrios cultusque habitusque locorum duas res dicit: sciendum est, ager et quemadmodum a maioribus cultus sit et quid melius ferre consueverit: namque 'habitus locorum' possibilitates vel naturas accipimus, quas Graeci τὰς ἕξεις dicunt. alii 'patrios' naturales exponunt.
veniunt crescunt, ut "pulchro veniens in corpore virtus": vel proveniunt.
arborei fetus alibi id est poma. et arboreum [cum] aliqui duobus modis . . . accipiunt: aliter enim in Aeneide de telo "ingens arboreum". Cornificius "ut folia, quae frugibus arboreis tegmina gignuntur". iniussa virescunt gramina bene 'iniussa', id est sua sponte: nam frumenta iussa nascuntur: unde est "atque imperat arvis". et nunc hic unum 'alibi' deest, ut fiat 'atque alibi iniussa virescunt gramina'.
nonne vides aut Maecenati dicit aut rustico. et argumentatur quasi hoc dicens: si una provincia ferre non potest omnia, quanto magis unus ager? tmolus mons Ciliciae, in quo nascitur crocum praecipue: nam loca commemorat, ubi plus provenit et melius aliquid. nam crocum et in Africa nascitur, sed non tale nec tantum, quantum vel quale in Cilicia. sed Tmolus est mons etiam Lydiae (circa oppidum Sardis, qui div)ersis floribus adundat: (unde multi de Tmolo croce)os odores similes croco accipiunt. alii non dixisse eum crocum (apud Tmolum na)sci, sed vinum Tmoleticum cro cei odoris. (nam et crocum in Ci)licia apud Corycum nasci Sallustius (meminit.)
india mittit ebur et in Africa fuerunt elephanti, sed meliores in India. hinc est quod ait Terentius "elephantis quem Indicis praefecerat", id est maximis. et 'India mittit' quasi pendit. molles sua tura sabaei Sabaei populi sunt iuxta Syriam et Arabiam, dicti Sabaei ἀπὸ τοῦ σέβεσθαι, quod apud eos tus nascitur, quo deos placamus. 'molles' autem ideo ait, vel quod sub aere clementiore sunt—nam ut ait Lucanus "quicquid ad eoos tractus mundique teporem ibitur, emollit gentes clementia caeli"—: aut certe quia Alexander Macedo dicitur obscenos omnes de exercitu suo segregatos illic condidisse. sane 'tus' modo sine aspiratione dicimus; nam antiqui 'thus' dicebant ἀπὸ τοῦ θείου: quod displicuit; tura enim a tundendo dicta esse voluerunt, a glebis tunsis, cum quibus dicitur fluens de arboribus coalescere. alii Sabaeos Arabas . . . Aegyptiorum ex effeminatis collectos ab a . . . de Arabia illuc deductos: vel ideo 'molles', quod fem(ineos) cultus vestesque gerunt.
at chalybes nudi ferrum subauditur (ubique 'mittunt'). Chalybes populi sunt, apud quos nascitur ferrum, unde abusive dicitur chalybs ipsa materies, ut "vulnificusque chalybs". 'nudi' autem aut apud quos arbores non sunt: aut vere nudi propter ferri caedendi studium; nam legimus "Brontesque Steropesque et nudus membra Pyracmon". virosaque pontus castorea fibri  canes sunt Pontici, quorum testones apti sunt medicaminibus: propter quos ubi se senserint requiri, eos secant. de his Cicero "redimunt se ea parte corporis, propter quam maxime expetuntur", Iuvenalis "qui se eunuchum ipse facit, cupiens evadere damno testiculi". castores autem a castrando dicti sunt. 'virosa' autem venenata: nam licet sint multis remedio, tamen praegnantes eorum odore abiciunt et egerunt partum. et 'virosa' dicta ab eo, quod est virus; alii fortia accipiunt a viribus.
eliadum palmas epiros eqvarum hypallage est, nam hoc dicit: Epiros creat equas optimas, quae apud Elidem palmas merentur in Iovis Olympici curuli certamine. sane 'Epiros' graece profertur, unde etiam 'E' habet accentum: nam si latinum esset 'Epirus', 'pi' haberet, quia longa est. nec mireris equas currere: nam, ut dicit Plinius, velociores sunt ideo, quod in cursu urinam faciunt.
continvo has leges iugiter, in aeternum, ad perpetuitatem, sicut sequentia indicant; nam dicturus est 'aeternaque foedera mundi'.
deucalion lapides v. i. i. o. iam transit ad fabulam et poetice dicit, ista tum primum statuta, quae ab initio mundi constat fuisse.
unde homines nati durum genus expressit τὸ αἴτιον, id est causativum; nam et graece populi λαοὶ dicuntur a lapidibus. ergo age terrae pingue solum iam redit ad causam.
primis a mensibus anni hoc est quod dixit "vere novo". extemplo induxit et rep(os)uit.
puluerulenta c. m. s. a. quae glaebas solvit in pulverem. et reddit causam, cur hoc debeat fieri. 'maturis' autem 'solibus' est vehementibus, fervidis, magnis. ipsius manu adiectum 'maturis solibus'.
sub ipsum arcturum id est autumnali tempore, quo arcturus oritur. et sciendum quia 'sub' praepositio, quando tempus si gnificat, accusativo gaudet, ut hoc loco 'sub arcturum', id est circa arcturum, item "aut ubi sub lucem densa inter nubila sese", et "sub noctem cura recursat" et item "sub lucem exportant calathis". hoc autem est tum cum iam pluere . . . : arcturus enim pluviarum et tempestatum (sidus est.) arcturus autem idem arctofylax, quia post u(rsae caudam) locatus sit; idem bootes, quod boves cum plau(stro agat.) alii Arcadem fuisse filium Callistus et Iovis (dicunt: qui) cum matrem in figuram ursae Iunonis (ira transfiguratam) vellet occidere, ambo in caelum (a Iove translati sunt, et) ille arcturus, illa Helice dicta. alii (hunc Icarium volunt) esse, qui a pastoribus, quod eos vino tunc (primum reperto) ebrios fecerat, veluti dato veneno occisus (est. ipsius) manu adiecti sunt deletis duobus, quorum (alter totus legi) potuit 'ipsis officiant segetes ne frugibus illic'; ex altero hoc tantum 'ne deserat umor harenam'.
tenvi suspendere pro 'tenuiter suspendere'.
illic in terra pingui. officiant noceant, obstent. (herbae quae) internatae segetem laedunt. hic sterilem in tenui et infecunda: quia si pressius (aratur terra ten)uior, umor ad inferiora (desidet et) . . . por . . . bunt. et ut supra diximus, omnia praecepta, quae commemorat, ad illud pertinent, quod ait "quid faciat laetas segetes".
（segnem) pro 'otiosum', ut interdum lentus * * * (ces)sans, ut "segnisque secundo defluit amne".
tonsas novales agros messos. dicimus autem et 'has novales' et 'haec novalia'. proprie novales sunt tunc primum arva proscissa.
sitv durescere campum ut redeat in vires priores. sane sciendum et Ciceronem in dialogis et ceteros philosophos tractare, non quid debeat fieri, sed quid potissimum fieri. quam rem Vergilius nunc sequitur; nam cum dicat multa remedia agrorum recreandorum, praeponit omnibus intermissionem: unde eam rem frequenter iterat.
aut ibi flava seres m. s. f. si te terrarum cogit angustia, ibi frumenta sere, unde legumina sustulisti: aut si tibi opus est frumento, stercora, sparge cinerem vel incende stipulas. 'sidere' modo anno.
laetum legumen fertile. et 'laetus' prout res fuerit accipe, ut 'laetus homo', id est hilaris; 'laetum pecus', id est pingue; 'laetum legumen', ut diximus, fertile. et legumen dicitur quod manu legatur nec sectionem requirat; frumenta vero sunt omnia quae ex se emittunt aristas. nam quod ait supra 'farra', frumenta accipimus; species est enim pro genere. siliqva folliculo, intra quem l . . . nascuntur. quassante quae sonet, cum quass(atur): Caecilius "si quassante capite tristes incedunt", (Plau)tus "capitibus quassantibus".
aut tenvis fetus viciae mire ait 'tenuis'; nam vicia vix ad triplicem pervenit fructum, cum alia legumina proventum habeant felicissimum et fertilem. 'f(etus' vero grana) vel fructus, ut "inseritur vero et fetu (nucis arbutus horrida.)" tristisque lupini amari, cum in gustu (amarum sit) triste; nam incoctus amarus est: Ennius "neque ill(e tris)te quaeritat sinapi". nonnulli proprie calamos lupinorum alas dici putant, ut Aelius "alae ex lupino s . . . liis", Cato in originibus "alae ex lup . . . leg . . ." de lingua latina alam culmum fabae dic . . .
urit enim lini campum seges bene excerpsit (haec) tria,  linum, avenas, papaver, et dicit post haec frumenta serenda non esse: nam licet manu legantur et sint inter legumina, viribus tamen frumentis exaequantur. Coelius libro tertio "seri . . . aven . . . endit". (et vi)detur poeta velut interrogatus, (cur linum et quae) sequuntur non dicat seri debere, respondisse ('urit enim',) quia 'enim' causalis coniunctio est.
lethaeo perfusa p. somno plena oblivionis, quod apud inferos per Lethaeum fluvium animabus praestetur oblivio: nam Ceres, Iove admonente, dicitur cibo papaveris orbitatis oblita. et re vera papaver gignit soporem. quidam de agresti papavere accipiunt magis, quia alibi ait "verbenasque premens vescumque papaver".
alternis facilis labor redit rursus ad praeceptum, quod scit esse praecipuum, id est ad intermissionem. arida tantum quae sine inter(missione) fructum dare compulsa sunt et ideo . . . aruerunt et exinde siccata sunt.
pingvi fimo vel umido vel fertili. 'saturare' autem 'pudeat sola' id est non erubescas sterilem agrum fimo pingui saturare.
effetos per agros continua fertilitate lassatos, sicut etiam frequenti partu effeta dicitur mulier. cinerem inmundum ad discretionem illius, quo utuntur puellae. iactare spargere, quia sic fit. et hoc est quod dicit 'saturare'.
sic quoque etiam per stercoris iactum. reqviescunt fe tibus a. non etiam roborantur, quod intermissio efficit arationis. quam rem rursus repetit dicendo 'nec nulla interea est inaratae gratia terrae', id est maxima; nam litotes figura est, ut "munera nec sperno". inaratae non satae, unde est illud "alternis idem tonsas cessare novales". alii 'inaratae' accipiunt quae est pabulo pecoribus.
incendere profvit a. non agros, sed ea quae in agris sunt, id est stipulas vel quisquilias, id est purgamenta terrarum: nam, ut videmus, si in agris, qui incendendi sunt, desint stipulae, aliunde illuc nutrimenta portantur incendii. alii non 'saepe profuit', sed 'saepe incendere' accipiunt.
atque levem stipulam c. v. f. ecbasis poetica. 'crepitantibus' vero, sonantibus.
sive inde occultas vires 'inde' id est ex igni; 'occultas' autem arcana quadam ratione celatas. in hoc autem sensu sequitur Heracliti opinionem, qui dicit omnia ex igni procreari, quem nunc terris alimenta praebere commemorat.
exudat inutilis umor nove locutus est; nam non ipse umor, sed terra desudat: unde 'exudat' pro 'desudatur' accipimus. potest ergo exudare et quod emittitur et quod emittit accipi.
caeca relaxat spiramenta breves cavernas, per quas sudor emanat, quae tenuitate sui non possunt videri: ergo occulta et latentia.
novas quae ante non fuerant.
ne tenues pluviae aut lentae et penetrabiles: aut epitheton est aquarum: sic alibi "aut in aquas tenues di lapsus abibit". alii 'tenues' inutiles, ieiunae, macrae, quibus contrarium pingues, ut est "tenuis ubi argilla".
acrior pro 'acris', ut "iam senior". aut boreae penetrabile frigus adurat 'adurat' et ad solem et ad frigus pertinet: nam uno sermone duo diversa conclusit, quae tamen unum effectum habent. nam et frigoris finis est caloris initium, et summus calor frigoris est principium: unde quasi unus effectus est et frigoris et caloris. hoc est quod Graeci dicunt ἀκρότητες ἰσότητες.
multum adeo ordo 'multum adeo iuvat arva'. rastris et 'hos rastros' dicimus et 'haec rastra'; legimus enim "at istos rastros interea depone" in Terentio, item "rastraque et incurvi saevum rubuere ligones". et rastra dicta, quia terram radunt. glebas inertes pigras, nihil creantes. et transit ad aliud praeceptum.
vimineasque trahit crates ad agrorum scilicet exaequationem. crates quam rustici irpicem vocant. iuvat vel adiuvat, vel quasi delectat.
flava ceres alto neqviqvam s. o. 'flava' dicitur propter aristarum colorem in maturitate. et 'Ceres' nomen est, quod in polysyllabis in nominativo singulari producit ultimam, cum in obliquis corripiat. 'alto' autem 'Olympo' aut poetice dictum, de caelo illi favere Cererem: aut vere altam segetem esse, non paleis tantum inanem, sed gravem frumento: nam ideo 'flava Ceres'. neque neqviqvam id est non sine causa: nam semper duae negativae unam confirmativam faciunt: unde male quidam locum illum legunt in Terentio "pater adest, cave ne te tristem sentiat"—si enim hoc est,  dicit, vide ut te tristem esse sentiat: quod procedere minime potest -sed ita legendum est "cave te tristem esse sentiat". nam et 'ne' et 'cave' prohibentis est.
et qui proscisso quae s. a. t. propria voce usus est: cum enim primo agri arantur, quando duri sunt, proscindi dicuntur; cum iterantur, obfringi; cum tertiantur, lirari. quae suscitat aeqvore terga id est vertit. et proprie 'suscitat', quia iacent inexerciti. 'terga' autem superficiem, ut Homerus νῶτα θαλάσσης. quae suscitat aeqvore terga id est terram, quam araverit.
rursus in obliqvum verso p. a. scilicet autumnali tempore, quo iam cum seminibus aratur. nam hoc praecipit, ut cum denuo aramus, tunc per obliquum aratra ducamus; nemo enim uno tempore bis arat.
exercetque frequens quidam 'exercet' pro 'tractat' accipiunt, ut "ferrum exercebant vasto c. i. a". 'frequens' autem pro 'frequenter'. atque imperat arvis id est ut tantum ferant, quantum ipse desiderat. et hoc est, quod ait supra "votis respondet avari agricolae". alii ('atque imperat arvis') ne liberius ferant quae volunt, sed quod fuerit satum, tradunt.
umida solstitia atque hiemes orate serenas a. bene ad votum se transtulit: neque enim rusticus aliud potest hic facere nisi optare. nam duo sunt solstitia: unum aestivum viii. K#1123. Iuliarum die, quo tempore remeare sol ad inferiores incipit circulos, et aliud hiemale viii. K#1123. Ianuariarum die, quo tempore sol altiores incipit circulos petere: unde hiemalis solstitii dies minimus, sicut aestivi maximus invenitur. videtur ergo contrarium esse quod dicit, optate  pluvias per solstitia et per hiemem serenitatem, cum, ut diximus, unum aestivum sit et aliud hiemale solstitium. sed sciendum, modo annum in quattuor partes esse divisum: in duo solstitia et duo aequinoctia, unum vernale et aliud autumnale, quae Graeci ἰσημερίας vocant—sunt autem haec viii. K#1123. aprilium et viii. K#1123. octobrium die—: qui annus olim in duas tantum partes dividebatur, hoc est in aestivum et hiemale solstitium, in duo hemisphaeria: ut intellegamus omnia eum tempora voluisse complecti. nam hoc dicit: optandum rusticis, ut autumnali et hiemali tempore sit serenitas—quae duo tempora pro uno habebantur secundum hemicyclii rationem, ut diximus,—vernali vero et aestivo tempore ut sint pluviae, quae et ipsa duo tempora pro uno erant. tamen si diligenter attendamus, poetica licentia est usus, ut pluralem numerum pro singulari poneret: nam 'solstitia' pro solstitio et 'hiemes' pro hieme posuit. dicit autem, optanda haec quae per naturam non sunt, quo possit utriusque temporis asperitas mitigari, et aestatis calor pluviis, et frigus hiemis serenitatis tepore. sane quidam 'umida solstitia atque hiemes orate serenas' pro hiemali tantum solstitio accipiunt, hoc est ea solstitia, quae umida hiberni temporis ratione esse necesse est—nam aestatis solstitia umida esse non possunt—, ut sub una significatione dictum sit 'umida solstitia atque hiemes': quod ostendunt subsequentia 'hiberno laetissima pulvere farra'; neque enim aliquid de aestatis solstitio vel tempore memoravit. sed verior expositio hoc habet: 'umida solstitia atque hiemes orate serenas agricolae' non quod umida esse debeant, sed 'umida solstitia' epitheton hiemis est, et modo hoc dicit: solstitia illa, quae umida sunt naturaliter, id est hiberna, o agricolae, et hiemes serenas orate: nisi enim serenum caelum fuerit, nec seri poterit nec arari, ut ipse dixit in sequenti 'hiberno laetissima pulvere farra'; nisi enim serenum fuerit, pulvis e terra levari non poterit. ergo hoc dicit: solstitia hiberna et non solum solstitia, id est solstitiorum sola tempora, sed omnes hiemes serenas optandas.
hiberno puluere hiberna serenitate, eo quod nimia se renitas pulverem creat. et est carmen rusticorum antiquum "hiberno pulvere verno luto grandia farra, camille, metes". camillus adulescens est.
laetus ager hiberno scilicet sereno: quia ubi hoc contigerit, ne haec quidem loca, quae fertilia sunt, ut est Moesia et Gargara, quae dicturus est in sequentibus, certent cum illo proventu. nullo tantum se moesia cultv iactat constat quidem Moesiam circa culturam esse diligentem; sed non ei cultus suus tantum prodest, quantum hiberna serenitas et umidum solstitium. Mysia autem provincia est Thraciarum, vicina Scythiae, Moesia vero civitas Phrygiae, haud longe a Troia, quam magis debemus accipere propter Gargara, montes Phrygios. unde apparet et in Asia esse regionem, quae Moesia dicatur. sane Gargara multi auctores Graeci, sicut Serenus Sammonicus tradit, altitudinem Idae montis et per hoc abusive omnes summitates montium Gargara appellant: esse etiam Gargara civitatem in radicibus Idae montis in provincia Moesia Asiae, quam constat naturaliter uliginosam et ob hoc frugum feracem in tantum, ut multi poetae Graeci Gargara abusive pro cuiusvis rei multitudine vel copia posuerint. ergo potest et hic sensus esse, ut sit: cum ea sit anni temperies, ut hiemps serena sit et solstitium umidum, fructus optime provenire; haec autem adeo esse agris necessaria, ut sine his ne illi quidem fecundissimi Moesiae agri responsuri sint opinioni fertilitatis, quae de his habetur. 'Moesia cultu' autem ideo addidit, tamquam diceret: omnis seges, quae tempestivos umores habuerit, aequabit fecunditati arvorum Moesiorum, quae propterea, quod non quaerant solstitiales imbres, sed naturali et proprio umore laetentur, maximum et praecipuum cultum habeant, unde ita uberes ibi fructus proveniant, ut fecunditatem agrorum suorum etiam Gargara ipsa mirentur.
mirantur gargara phantasia est poetica rei inanimali sensum dare: sic alibi "mirataque novas frondes et non sua poma". sane Rubellius Blandus et Quadrigarius historici dicunt Gargarum flumen vocari in finibus Thurinis; fuisse et oppidum mediocre, quod Garga nunc vicus est, quem Troes obscuri centum quinquaginta ignoto et incerto duce insederunt, scilicet nomine a vertice Idaeo translato, a quo civitas etiam in finibus Troicis Gargara appellatur.
quid dicam oratorium schema quaedam recusare, quasi non sufficiant materiae, deinde referre. et quid dicam, quemadmodum iuvat arva qui insequitur. comminus a. i. statim, sine intermissione. non est ergo 'ex propinquo'. qui significatus frequentissimus est in cisalpina Gallia; vulgo enim dicunt 'vado ad eum, sed comminus': unde Vergilius magis patriam consuetudinem videtur secutus. veteres enim non in tempore, sed in loco 'comminus' ponebant, id est iuxta, ut est "comminus obtruncant ferro": cui contrarium est 'eminus', id est longe.
male pingvis non pinguis, id est sterilis: nam 'male' apud Vergilium saepe pro 'non' significat, ut "male sana sororem". ruit autem evertit, dissipat: nam modo agentis est, ut "una eurusque notusque ruunt": nam aliter dictum est "ruit alto a culmine Troia".
deinde satis fluvium inducit post commemoratam generalem agriculturam transit ad species et culturas venientes ex tempore: nam arare, cinerem iacere, incendere aeternum est; inrigare autem nonnisi nimiae siccitatis est, sicut siccare etiam aut ex magnis pluviis aut ex fluminis eruptione compellimur. satis segetibus, agris satis, id est seminatis: nam participium est. rivosque sequentes iuges, aut secuturos: aut certe rivorum est epitheton, quia qua duxeris sequuntur.
exustus ager scilicet aestatis calore. morientibus herbis secundum Pythagoricos, qui dicunt omne quod crescit animam habere: unde est "atque interfice messes".
ecce supercilio id est ex inproviso. 'supercilio' autem altitudine, summitate terrarum. alii 'supercilia' loca in obliquum delimata, quae superne habeant alia fastigia, ex accidenti dicunt. tramites autem sunt convalles, quae de lateribus utrimque perviae limitant montes, quae solent etiam saltus nuncupari. sed hic tramitem nunc pro valle ac saltu accipere debemus et pro supercilio simpliciter edito loco, ut ̓́Ιλιος ὀφρυόεσσα; nam ideo ait 'clivosi'.
elicit ab eliciendo. et apud antiquos et hodieque in aliquibus provinciis elices appellantur sulci ampliores ad siccandos agros ducti, unde poeta ipso verbo uti voluit: nam et scrutatores vel receptores aquarum aquilices dicuntur. †barinulas dixerunt. raucum per levia murmur s. c. non solum utilitati hanc rem dicit fore, sed etiam voluptati. 'murmur' autem sonum aquae. 'levia' vero lubrica, nitida, detrita.
scatebris bullitionibus, quae fiunt cum aqua in aliquas rimas defluxerit: unde etiam vasa aestuantia calore scaturrire dicuntur. unde vulgo vasa, ubi calida solet fieri, scutrae appellantur. temperat rusticus scilicet.
quid qui ne gravidis p. c. aristis gravidas aristas periphrasticos pro spicis posuit. dicimus autem et 'hic spicus' et 'hoc spicum': Cicero in Arato "spicum inlustre ferens insigni corpore Virgo". sed scire debemus in usu esse a masculino  utrumque numerum, a neutro vero raro, et tantum singularem inveniri: nam pluralis nusquam lectus est. et 'quid' id est 'quid dicam quantum iuvet arva'.
luxuriem segetum bene 'luxuriem', ut ostendat rem superfluam et nocituram, nisi amputetur. [officere] et bene luxuriem pascit, non segetem. sane 'luxuriem' iuxta antiquos multi dictum putant, cum 'luxuria' dicatur.
cum primum sulcos aeqvant sata seminata, hoc est cum adhuc herbae sunt tenerae, id est cum operiunt sulcos herbae, hoc est antequam cogantur in culmos. et per ista tempus ostendit. et est Vergilii hoc hemistichion unum de invictis. quique paludis et hic 'iuvat arva' subaudiendum.
deducit siccat, detrahit: sic paulo post "rivos deducere nulla religio vetuit", id est siccare. bibula harena quia omnis harena bibula est.
incertis si mensibus inoportunis. incerti autem menses sunt veris vel autumni: nam et hiemis certum est frigus, et aestatis certus est calor. quidam incertos menses pro quibuscumque, qui adferant variam tempestatem, accipiunt.
exit exire proprie dicuntur flumina, cum abundant extra ripas, ut "cum spumeus amnis exit". obducto limo superlito, superfuso. late valde ac multum, id est per plurimum spatium.
unde ex quo vel ob quam rem. tepido umore stanti, noxio, inutili. vel hoc est 'incertis mensibus'; videtur enim de aestate dicere 'tepido umore'. lacunae autem sunt fossae, in quibus aqua stare consuevit, id est quasi lacus minores.
nec tamen haec cum sint h. b. l. ordo est 'nec tamen nihil inprobus anser Strymoniaeque grues et amaris intiba fibris offi ciunt aut umbra nocet'. et hoc dicit: licet haec omnia, quae dixi, arando sint experti et hominum et boum labores, tamen sunt adhuc aliqua quae obsunt, nisi provideris, ut aves absint et umbra arborum.
inprobus anser insatiabilis, nulli probandus. et dicit anseres agrestes.
strymoniaeque grues Thraciae, a fluvio vel lacu Strymone, qui fuit circa Amphipolim civitatem. et amaris intiba fibris ut etiam Donatus dicit, male quidam intibam avem quandam amari iecoris accipiunt: nam intiba dicit cichorea, quorum radices multae et tenues ambiunt segetes et necant. 'fibris' autem abusive ait, quod radices intiborum hac atque illac decurrant, ut fibrae per iecur, id est venae quaedam et nervi. alii fibras proprie dicunt rei cuiusque extremitates, sicut Cicero in Gabinium "fibrae cincinnorum madentes" et in Tusculanis "non solum ramos amputare miseriarum, sed omnes radicum fibras evellere". unde et iocineris extremae partes fibrae a nonnullis appellantur. bene ergo Vergilius intiborum vel radicum vel foliorum extremitates fibras dixit. alii fibras herbas adserunt, ut Nigidius commentario grammaticali "φορβὴ (herba). sed antea fibra dicta est, ut nunc etiam rustici dicunt". potest ergo hic 'fibris' pro herbis accipi, quando ipsa intibus herbae species est. amaris nocentibus, ut "hostis amare".
aut umbra nocet ut "nocent et frugibus umbrae".
haut facilem esse viam rationem μέθοδον.
movit agros curis acuens m. c. dicturus est Iovem fecisse multa, quae possunt in vituperationem venire: et ea hoc colore defendit, quo dicat voluisse eum ingenium mortalibus ex ne cessitate praestare, ne torperent otio, quod ex rerum abundantia procreatur. et 'movit agros' tamquam ipse colat agros, ut "ille colit terras": vel 'movit' id est iussit coli, ut est "terram vertere". 'curis' vero sollicitudinibus.
veterno pigritia: nam veternum dicitur morbus intercus, id est ὕδρωψ, qui homines efficit pigros. 'intercus intercutis'. （veterno) otio, quia plerumque otiosos solet hic morbus incessere: Plautus in Addicto "opus facere nimio quam dormire mavolo, veternum metuo".
ante iovem ante regnum Iovis. nulli vetuste pro 'non' significat: Terentius in Hecyra "si non quaerit, nullus dixeris", ut ipse alibi "nulla Venus, non ulli animum flexere h."; tale est et "nihil mea carmina curas" pro 'non curas'. subigebant conficiebant, domabant, mollibant ac per hoc colebant.
limite termino, ut "limes agro positus". ne signare quidem 'signare' notare, propterea quod, cum agri colonis dividerentur, fossa ducebatur ab oriente ad occidentem, quae cardo nuncupabatur, et alia de septentrione ad meridiem, qui decimanus limes vocabatur, et alii minores erant in obliquum discreti, qui lineares appellabantur et agros per centurias sive per iugera divisos coercebant.
in medium quaerebant in commune, id est in publicum, ut ipse alibi "consulite in medium". ipsa tellus 'ipsa' ultro, sponte sua, ut "ipsae lacte domum".
omnia liberius quia supra ait "atque imperat arvis". alii 'liberius' pro 'liberalius' accipiunt.
ille Iuppiter scilicet adeptus imperium. malum virus bene ad discretionem epitheton addidit: nam virus et bonum et malum est, sicut venenum: nam idem est. venit autem a graeco: nam et illi φάρμακον medium habent, id est bonum et malum. sane 'virus' hodie tres tantum habet casus: 'hoc virus, hoc virus, o virus'. antiqui 'huius viri' dicebant: Lucretius "taetri primordia viri". nonnumquam pro foetore ponitur 'virus', ut apud Lucilium "anseris herbilis virus". addidit aut 'ad' abundat, aut 'addidit', quia habebant ante nonnihil veneni. atris modo noxiis, id est ad tenebras et mortem mittentibus.
praedarique lupos iussit utrum ut ipsi praedas faciant, an ut ipsi capiantur? pontumque moveri ventis scilicet: Cicero "mare movetur ventis, ne putescat".
mellaque decussit f. quia est opinio, fluxisse arboribus mella. ignemque removit non sustulit, non extinxit, sed occuluit: unde est "quaerit pars semina flammae abstrusa in venis silicis".
ut varias usus 'usus' ἡ πεῖρα: ut cum opus rebus esset, excogitarentur artes, per quas invenirentur. meditando ab agente est, id est dum meditatur. extunderet studiose reperiret et coleret.
paulatim epitheton artium est. frumenti herbam periphrasis segetis, ut "nec graminis attigit herbam". quaereret id est ipse usus. et 'quaereret', quasi adhuc quod non esset, id est quasi intus in sulcis quaereret.
ut silicis venis proprie dictum: Quadrigarius quarto "inter venas saxi". abstrusum latentem et quasi divinitus absconditum. et hoc est quod dixit 'ignemque removit'. sane 'absconditum' dicitur,  non 'absconsum', quia 'conditum' facit, non 'consum'. excuderet eliceret, hoc est usus ipse.
alnos arboris species. et per hoc lintres fluviales ostendit. fluvii id est qui in fluviis navigant. sensere cavatas hoc est quod ait 'paulatim'.
navita pro 'nauta', sicut 'Mavors' pro 'Mars'. stellis hic pro sideribus, quae plures in se stellas habent. numeros et nomina fecit 'numeros' aut currendi modos, id est ortus et occasus—quod si est, quasi rem philosophorum praetermisit; nam tantum de nominibus dicit, ut 'Pliadas, Hyadas': aut certe re vera ait 'numeros'. nam Hipparchus scripsit de signis et commemoravit etiam, unumquodque signum quot claras, quot secundae lucis, quot obscuras stellas habeat: secundum quod bene memoratis signis, quasi notum, stellarum numerum praetermisit. aut 'numeros', quia septentrionem dicimus. 'nomina fecit' vero notamina: Plautus in Menaechmis "iuventus fecit nomen peniculo mihi".
pleiadas signum est ante genu tauri, quod Graeci ὕβον dicunt, id est petimen. quidam autem non omnium boum ὕβον, sed eorum tantum, qui sunt, ita ut Cyprii, gibberi, sicut Aristoteles quoque refert, sed et gibber ipsum ὕβον nominat. sed pleiades ortu suo primae navigationis tempus ostendunt: unde graece pleiades dicuntur ἀπὸ τοῦ πλέειν, latine vergiliae a verni temporis significatione, quo oriuntur: vel quod Pliones et Atlantis filiae sint. sunt autem septem: Taygete, Alcyone, Celaeno, Sterope, Merope, (Maia,) Electra, quae excisum Ilium dolens, lucere desiit. quidam Meropen volunt non apparere, velut erubescentem, quod sola e sororibus cum Sisypho mor tali concubuerit. hyadas hyades signum est et in fronte tauri, quod ortu suo efficit pluvias, unde stellae ipsae hyades vocantur ἀπὸ τοῦ ὑετοῦ, quas Latini exinde suculas appellaverunt. alii hyadas a porcis, quas Graeci ὕας dicunt, a nobis sues appellantur, non a pluviis, quas ὑετοὺς vocant, dictas accipiunt: nam ideo et suculas dici a suibus. hae sunt in fronte tauri, in formam Υ litterae, unde etiam hyadas dici volunt. has alii septem, alii quinque dicunt his nominibus: Pytho, Synecho, Baccho, Cardie, Niseis. claramque lycaonis arcton Helicen dicit, id est maiorem septentrionem: nam minor cynosura dicitur. 'Lycaonis' autem subaudis 'filiam', ut "Deiphobe Glauci". Lycaon enim, rex Arcadiae, habuit filiam Callisto: quam cum vitiasset Iuppiter, Iuno in ursam convertit et postea Iuppiter miseratus in signum septentrionis. 'claram' ergo notam, ut "tuus o clarissime frater Pandare": vel quia non occidit, ideo 'claram': vel quia illa alia obscurior est.
tum laqueis captare feras et fallere visco inuentum e. m. c. c. s. 'captare' occupare velle. et unus sensus est divisus interpositione alterius: nam 'laqueis feras captare' ad venationem pertinet, id est inlaqueare feras incurvatis arboribus; 'fallere visco' ad aucupium; item ad venationem 'et magnos canibus circumdare saltus'. male autem de aucupio quidam hoc respuunt, totum referentes ad venationem, et dicunt, 'fallere visco' pro visceratione positum; constat enim luparios carnibus tinctis veneno lupos necare. quod ideo non procedit, quia 'hoc viscum huius visci' facit, sicut 'templum templi', unde est et 'fallere visco'; 'viscus' vero, id est caro, 'visceris' facit, ut 'pecus pecoris', et si de carne loquebatur, 'viscere' debuit dicere: Lucretius "permixtus viscere sanguis", item ipse "viscus gigni sanguenque creari".
atque alius latum funda iam verberat a. ordo est 'iam alius et funda'. genus retis, dictum a fundendo, id est retiaculum, qui dicitur βόλος.
alta petens nonnulli 'alta petens' ad maris piscationem adplicant, ut prima pars 'funda iam verberat amnem' fluminis piscatio videatur, 'alta petens pelagoque alius trahit umida lina' de mari dixerit. trahit umida lina everriculum significat. et 'trahit' recte, quia hoc genus retis tragum vocatur.
ferri rigor durities ferri, unde enses rigidi fierent: unde et rigidus homo dicitur. argutae serrae stridulae, sonorae, ut "arguto pectine". et dicitur Perdix, sororis Daedali filius, invenisse circinum et serram. 'lammina' autem 'serrae' definitio est serrae.
scindebant fissile lignum aut scindendo fissile faciebant, aut ibi scindebant, ubi fissile erat.
labor inprobus vel magnus, vel nulli probabilis; nullus enim est amator laboris: vel indefessus, adsiduus, sine moderatione.
duris urgens in rebus egestas peior est egestas, quam paupertas: paupertas enim honesta esse potest, egestas etiam turpis est. Persius "magister artis ingeniique largitor venter, negatas artifex sequi voces". et bene expresse dixit, ideoque singula pronuntiatione adiuvanda sunt.
prima ceres f. m. v. t. institvit prima Ceres omne agriculturae genus hominibus indicavit: superfluo enim quaestionem movent commentarii, dicentes Osirin vel Triptolemum aratrum invenisse: nam aliud est unam rem invenire, et aliud omnem agriculturam docere, quod fecit Ceres. nam ferrum dicendo cuncta generaliter rusticorum arma complectitur. sane solum hoc nomen est in polysyllabis, quod ultimam producat in nominativo et eam in obliquis corripiat, ut 'Ceres Cereris'.
sacrae deficerent silvae emphasis est, id est 'etiam sacrae', quarum sterilitas ceterarum quoque significat infecunditatem. arbuta autem sunt rubra poma silvarum, quae Plinius unedones vocat, quod asperitate sui plura edi non possunt. 'silvae' autem si nominativus pluralis est, figurata declinatio est; si singularis genetivus est, possessiva.
victum dodona negaret Dodona civitas Epiri est, iuxta quam nemus est Iovi sacratum et abundans glandibus semper: de cuius nemoris arboribus columbae oracula petentibus dare consueverant: unde et κατ' ἐξοχὴν Dodonae efficit mentionem, quia dixit "Chaoniam pingui glandem mutavit arista": sunt enim Chaones in Epiro, perinde ut Dodona.
labor additus aut 'datus', ut nihil mali ante habuerint: aut re vera 'additus', quia ante erat quidem labor, sed tantum herbarum, intiborum, postea accessit robiginis, carduorum. 'labor' autem, quam Graeci κοπίαν dicunt.
esset comesset, consumeret, ut "est mollis flamma me dullas". robigo autem genus est vitii, quo culmi pereunt, quod a rusticanis calamitas dicitur. hoc autem genus vitii ex nebula nasci solet, cum nigrescunt et consumuntur frumenta. inde et Robigus deus et sacra eius decimo K#1123. Maias Robiginalia appellantur. sed haec res abusive robigo dicitur: nam proprie robigo est, ut Varro dicit, vitium obscenae libidinis, quod ulcus vocatur. segnis cardvus inutilis, infecundus. horreret abundaret, ut totum agrum impleret.
subit succedit loco intereuntium. aspera silva notandum, etiam de herbis silvam dictam.
lappaeque species herbae hirsutae. tribulique genus spinae, quod donec viret mollia folia habet, ubi inaruerit asperantur in spinas. hos tribulos sparsisse pugnaturus cum Romanis Hannibal dicitur fugamque simulasse: quem cum Romani insequerentur, ignorantes et fugere credentes, in hoc genus fraudis incurrerunt et ab hostibus in proelium recurrentibus caesi sunt. interque nitentia culta quae ideo coluntur, ut niteant; aut quae per cultum nitere debeant.
infelix lolium infecundum; contra "felicemque trahit limum". steriles avenae ad discretionem earum, quae seruntur: nam in multis provinciis etiam inter fructuum genera numerantur. dominantur vero eminent, quia et validiores et altiores sunt.
quod nisi et adsidvis h. i. r. iam concludit et hoc dicit: nisi saepe sarrieris, propter illud 'et amaris intiba fibris officiunt'; nisi aves fugaveris, propter 'nihil inprobus anser Strymoniaeque grues'; nisi falce amputaveris ramos, propter 'aut umbra nocet'; nisi votis invocaveris pluvias, propter 'umida solstitia atque hiemes orate  serenas': sine causa ingentes frumenti alieni acervos aspicies. per quod ostendit rusticum sua inertia famem, non anni vitio sustinere. sane ad illud rettulit, quod supra ait "in medium quaerebant"; at nunc sibi quisque, nec ad nos pertinet acervus alienus.
premes umbram coartabis, inminues, compesces. votis sacrificiis, precibus.
famem solabere ac si diceret: ne glandibus quidem satiaberis; sed tantum famem produces, quia dixerat "et victum Dodona negaret".
dicendum et quae sint duris a. a. quasi magnum opus adgredior, ut "nunc veneranda Pales". duris agrestibus arma id est instrumenta, ut "Cerealiaque arma".
vomis et ab eo quod est 'vomer', et ab eo quod est 'vomis', 'vomeris' facit. sed rationis est 'vomer'; nam 'vomis' usurpatum est: rarum enim est, ut in 'is' exeuntia 'r' in obliquis recipiant, ut 'cinis, pulvis'. talis est et in graecis ratio; nam 'actin' et 'actis' dicunt, 'delphin' et 'delphis', 'Eleusin' et 'Eleusis': sed verius in 'n' desinunt, quod in obliquis habent, ut 'actinos, Eleusinos, delphinos'. grave robur a. propter sulcos altius inprimendos. 'inflexi' autem pro 'flexi' posuit; nam 'in' abundat. inflexi primum grave robur a. perifrasticos aratrum. et 'grave robur' est, cui vomer accommodatur.
tardaque eleusinae m. v. p. Eleusin civitas est Atticae provinciae, haud longe ab Athenis. in qua cum regnaret Celeus et Cererem, quaerentem filiam, liberalissime suscepisset hospitio, illa pro remuneratione ostendit ei omne genus agriculturae, filium  etiam eius Triptolemum recens natum per noctem igne fovit, per diem divino lacte nutrivit, et eum alatis serpentibus superpositum per totum orbem misit ad usum frumentorum hominibus indicandum. ergo hoc dicit: plaustra volubilia matris Eleusinae, id est qualia ostendit Ceres apud Eleusin: aut certe qualibus mater deum colitur; nam ipsa est etiam Ceres. Romae quoque sacra huius deae plaustris vehi consueverant. 'volventia' autem quae volvuntur, quod venit a 'volvo', non 'volvor'.
tribulaque genus vehiculi omni parte dentatum, unde teruntur frumenta, quo maxime in Africa utebantur. traheaeque epenthesin fecit causa metri, ut 'navita'. traha autem vehiculum est a trahendo dictum; nam non habet rotas. traheaeque vel tabula est, ut quidam dicunt, quae trahentibus bubus solet areae induci ad pabulum colligendum: vel vehicula sine rotis, quas vulgo tragas dicunt. et causa metri in hoc nomine epenthesin fecit, ut 'navita' et 'Mavors' pro 'nauta' et 'Mars'. iniqvo pondere rastri iniqui ponderis, id est magni: scilicet ut sine labore rustici possint glaebas infringere.
virgea praeterea celei vilisque supellex id est vasa de vimine, qualia Ceres Celeo aliquando monstravit, ut qualos, corbes et cetera. 'vilis' autem 'supellex' quia . . . nam de genistis vel iunco vel alba vite solent fieri. sane 'haec corbis' dicendum est secundum Tullium, qui ait in Sestiana "messoria se corbe contexit". sane 'supellex' usurpativum est, nam artis est 'haec supel lectilis': genetivus enim aut par debet esse nominativo aut una syllaba maior, ut 'musa musae', 'doctor doctoris'; si duabus maiorem invenerimus, contra artem id esse manifestum est, ut 'anceps' 'praeceps' et pauca alia.
et mystica vannus iacchi id est cribrum areale. legimus tamen et 'vallus' secundum Varronem †hanc fisticula pollio mysta vallus, quod idem nihilominus significat. 'mystica' autem 'Iacchi' ideo ait, quod Liberi patris sacra ad purgationem animae pertinebant, et sic homines eius mysteriis purgabantur, sicut vannis frumenta purgantur. hinc est quod dicitur Osiridis membra a Typhone dilaniati Isis cribro superposuisse: nam idem est Liber pater—in cuius mysteriis vannus est, quia, ut diximus, animas purgat, unde et Liber ab eo, quod liberet, dictus est—, quem Orpheus a gigantibus dicit esse discerptum. nonnulli Liberum patrem apud Graecos λικμητὴν dici adserunt; vallus autem apud eos λικμὸς nuncupatur, ubi de more positus esse dicitur, postquam est utero matris editus. alii 'mysticam' sic accipiunt, ut vannum vas vimineum latum dicant, in quod ipsam propter capacitatem congerere rustici primitias frugum soleant et Libero et Liberae sacrum facere: inde 'mystica'.
omnia quae multo ante m. p. r. bene non vult rusticum tunc quaerere quae dixit dicturusve est, cum iam opus sint.
si te digna manet d. g. r. id est si te capit dignitas ruris vel agri colendi gloria.
in burim in curvaturam: nam buris est curvamentum aratri, dictum quasi βοὸς οὐρὰ, quod sit in similitudinem caudae bovis. alii burim curvaturam temonis, quae supra est, et quod est infra, urvum dicunt: buris enim ut curvetur, ante igni domatur, id est amburitur; unde et quae naturaliter inveniuntur curvae, ita dicuntur. Varro ait †totum burim indici ab urbe.
huic aratro scilicet. a stirpe id est arboris, hoc est a radice: "nec non et sterilis quae stirpibus exit ab imis". alibi pro ipsa arbore: "sed stirpem Teucri n. d. s. s". alibi dicitur 'ab initio'.
binae aures duae, quibus latior sulcus efficitur. duplici aptantur dentalia d. dentale est lignum, in quo vomer inducitur. 'duplici' autem 'dorso' aut lato, ut "at duplex agitur per lumbos spina": aut re vera duplici, cuius utrumque eminet latus: nam fere huius modi sunt vomeres in Italia.
caeditur et tilia ante iugo levis id est ad iugum. et ideo 'levis', ne boves laborent. 'ante' autem antequam usus exigat.
stivaque manica aratri, qua regitur, id est gubernaculum. Cicero in Scauriana a "stiva ipsa mecum homines loqueban tur". 'currus' autem dixit propter morem provinciae suae, in qua aratra habent rotas, quibus iuvantur.
explorat robora fumus probatae enim soliditatis sunt, si in fumo minime rimas effecerint. totus autem hic locus de aratro Hesiodi est.
possum multa tibi veterum p. r. doctrinam suam commendat. 'veterum' autem aut Hesiodi, qui primus de agricultura scripsit, aut aliorum antiquorum. 'tibi' autem, id est o Maecenas, inquit, vel o agricola: hoc est enim 'tibi'.
ni refugis quia alibi ait "sordida rura": vel quia post dicturus est de minoribus animalibus. tenuesque piget c. c. 'tenues' modicas. et potest hoc ex affectu alterius dictum accipi.
area cum primis ingenti aeqvanda cylindro et v. m. hysteroproteron posuit: prius enim est, ut manu terra vertatur, deinde solidetur glarea, postremo aequetur cylindro, id est lapide tereti in modum columnae, qui a volubilitate nomen accepit. sane area est locus vacuus, aut natura aut studio factus, ne quid inde edi nascive possit: quasi qui exaruerit. 'cum primis' autem, id est interea, quod maxime necessarium est, vel inter prima opera et officia.
subeant succedant, enascantur. nev puluere victa f. hypallage est pro 'ne victa fatiscat in pulverem', id est dissolvatur. 'fatiscat' autem significat 'adfatim hiscat'.
tum variae inludunt pestes per ludum nocent, quasi  ludendo et sine labore saeviant. saepe exigvus mus nitela, mus agrestis robeus, cuius Cicero meminit in Sestiana. et quia vilium animalium facit mentionem, ideo praemisit 'ni refugis tenuesque piget cognoscere curas'. dicendo autem 'exiguus mus' multum ex ipsa deminutione nominis et numeri singularis enuntiatione addidit dignitatis: risus enim est quidam poeta, qui ait "praetextam in cista mures rosere camilli".
posvitque domos atque horrea fecit ultra meritum rei locutus est.
aut oculis capti f. c. talpae hoc est debiles oculis et mutae. et mutavit genus: nam 'haec talpa' dicitur: sicut et de dammis fecit, ut "cum canibus timidi venient ad pocula dammae".
inuentusque cavis bufo 'inventus' pro 'qui invenitur'. et 'cavis' hic pro principali positum: aliter enim "insonuere cavae gemitumque dedere cavernae". bufo rana terrestris, nimiae magnitudinis.
monstra ferunt id est et alia purgamenta terrarum. populatque veteres 'populo' 'munero' 'aucupo' 'lucto' dicebant, nos addita 'r' littera pronuntiamus.
curculio Varro ait hoc nomen per antistoechon dictum, quasi gurgulio, quoniam paene nihil est nisi guttur. inopi metuens formica senectae quae semper alienum requirit auxilium: nam 'inopi' non tantum ad formicam pertinet, sed generale est epitheton senectutis. vel ne inops in senectute sit. et hoc iuxta opinionem poeticam dixit.
contemplator item prognosticon est anni futuri fertilis vel infecundi. 'contemplator' autem imperativi modi tempus futurum pro praesenti 'contemplare': alibi "contemplator aquas dulces", Terentius "loquitor paucula" pro 'loquere' 'contemplare'. nux plurima id est longa. significat autem amygdalum; sed hoc graecum est τὸ ἀμύγδαλον καὶ τὰ ἀμύγδαλα. et 'plurima', sicut "plurima cervix" et "qui plurimus urbi imminet". silvis quidam pro arboribus accipiunt, ut "pomaque et Alcinoi silvae" et alibi "silvarumque aliae pressos propaginis arcus".
induet in florem se effundet in florem. et bene elegit arborem, quae prima foliis vestitur.
superant abundant. ('si' hoc loco pro dubitativa) posita est, ut est "infesto fulmine Morti, si mereor, demitte", quia alibi confirmativam posuit, (ut "vestro) si munere tellus" et "si nona diem mortalibus almum". pariter similiter. antique dixit, ut Plautus in Aulularia "pariter moratus, ut pater avusque eius fuit", hoc est ὁμοίως.
cum magno veniet tritura calore aut aestus nimios  fore significat: aut calorem dixit festinationem, ut alibi "fervet opus".
umbra pro fronde, ut alibi "ingentem sustinet umbram".
neqviqvam pingues non pingues, id est sine frugibus: alibi "nequiquam seros exercet noctua cantus", id est 'non'. et notandum, paleam dictam numero singulari contra artem: nam ea, quae ex pluribus constant, numeri sunt tantum pluralis, ut 'cancelli, scopae, bigae', licet abutantur poetae. 'pinguis' sane et 'quamvis pinguis' potest accipi. 'area' vero pro 'in area'.
semina vidi eqvidem multos medicare s. incipit dicere de medicandis leguminibus, quemadmodum et maiora fiant et modico igne solvantur. bene autem ait 'equidem', quod multi pro 'ego' accipiunt, id est 'ego quidem', ut a praeiudicio inchoaret. nam hoc dicit: equidem haec vidi fieri, sed sic quoque legumina degenerant, nisi singulis quibusque annis hoc fiat; inde enim est 'sic omnia fatis in peius ruere ac retro sublapsa referri'. 'medicare' antique: nam maiores 'medico' et 'medicor' dicebant, ut 'populo' et 'populor', quae verba modo ab utraque significatione tantum passivae sunt declinationis. sed ut 'medicare' diceret pro 'medicari', metri necessitas fecit. sane 'medicor' accusativum regit, ut 'medicor illam rem', 'medeor' vero 'illi rei' dicimus: nam 'medeor illam rem' figuratum est. 'serentes' aut saturos, aut serere volentes, ut "et terruit auster euntes": vel 'serentes' serere incipientes.
nigra perfundere amurca olei sordibus, sed his, quae praecedunt; nam sordes, quae sequuntur oleum, faeces vocantur. et  'amurca' per 'c' scribitur et per 'g' pronuntiatur, ut 'C.' Gaius, 'Cn.' Gnaeus. et 'perfundere' pro 'vidi perfundentes'.
grandior ut fetus id est maiora grana. siliqvis fallacibus quae fallere plerumque consuerunt: interdum enim folliculi, cum inanes sint, maiores videntur.
properata maderent festinata coquerentur. 'maderent' vero antique pro 'cocta essent'.
lecta id est cum labore electa. spectata probata, ut "et rebus spectata iuventus". vidi lecta div et multo spectata labore degenerare tamen tamen in nascendo degenerare, ut sequatur: si lecta et probata degenerant, quid, si non legas? 'degenerare tamen' ἀνακόλουθον: nam cum non praeposuerit [quam lecta et spectata] vel 'quamquam' vel 'licet', intulit 'tamen'.
ni vis humana possibilitas: Sallustius "sed nostra omnis vis in animo et corpore sita est": aut certe multitudo. tamen verius est, ut 'vis' quasi violentia sit in rebus, quae contra naturam vertuntur in melius: sic enim Donatus sensit, dicens: nisi violentia fiat naturae, omnia in deterius cadunt. et hoc est, quod ait "labor omnia vicit inprobus".
manv legeret hinc quidam volunt dictum legumen.
sic omnia fatis in peius ruere ab argumento: adeo omnia in peius cotidie recidunt. 'ruere' autem figurate pro 'ruunt'. in peius ruere ac retro sublapsa referri τὸ αὐτὸ; bis idem dixit. ac retro sublapsa referri pro 'sublabi et referri'. et videtur bis idem dixisse.
non aliter quam qui aduerso vix flumine lembum osten dere vult usque ad perfectionem laborari debere, nec tantum longam intentionem procedere, quantum brevem remissionem in deterius cuncta deducere. lembum naviculam admodum brevem.
subigit sursum agit, ut "et corpora saltu subiciunt in equos": aut certe 'subigit' est urget, impellit.
atque illum in praeceps 'atque' quidam superfluam coniunctionem volunt. praeceps prono rapit alueus amni sensus comparatione finitus.
praeterea tam sunt arcturi sidera nobis iam dicit, astrologiam rusticum ita, ut navigantem, nosse debere. arcturus autem stella est in signo bootae post septentrionem, cuius ortus et occasus tempestates gravissimas facit: unde ait 'sidera', id est tempestates, ut "scit triste Minervae sidus". bene autem haedos arcturo iunxit, qui ipsi pluvias faciunt: et alibi "pluvialibus haedis".
haedorumque dies servandi aurigae signum est haud longe a septentrione, cuius pedem cum cornu tauri una stella coniungit: quem aurigam pater Mercurius inter sidera locavit. hic in manu sinistra fert haedos, in umeris capram Amaltheam, quae aluisse dicitur Iovem, haedorum matrem, quos quidam Iovis conlactaneos dicunt. sane nonnulli hunc aurigam Myrtilum, quem Pelops occidit, accipiunt; vel certe Erichthonium, qui natus est ex semine Vul cani, quod, dum stuprum Minervae inferre conatur, fudit in terram. hoc quoque signum tam ortu, quam occasu suo efficit tempestates. bene autem ait 'dies', quia et magnitudine sui multis diebus oritur, et tempestas aut praecedit signum aut sequitur aut cum eo est. sane sciendum omnes astrologos pro ratione climatum dissentire in ortu siderum: sed ipsa dissensio ultra septem dies non procedit; septem enim etiam ipsa sunt climata. hinc est quod solem ad unumquodque signum alii xu. K#1123. die dicunt venire, alii xiv., alii infra usque ad viii.: nec quisquam procedit ulterius. lucidus angvis tres sunt angues in caelo: unus qui in septentrione est, alter ophiuchi, tertius australis, in quo sunt crater et corvus, de quo nunc proprie ait 'anguis': nam ὕδρα dicitur graece. et scimus angues esse aquarum, terrarum serpentes. haec autem signa generaliter posuit: non enim haec tria tantum, sed omnia praecipit observanda.
vectis his, qui vehuntur: cuius significationis participium latinitas non habet.
pontus et ostriferi f. t. a. Sestos et Abydos civitates sunt Hellesponti, quae angusto et periculoso mari segregantur. in his angustiis Leander ad Hero natare consueverat: nam illa Sestias, hic de Abydo fuit. qui cum frequenter ad amatricem amator nataret, tempestate obrutus interiit: cuius cum cadaver exanime ad litus, in quo Hero de turre expectare solebat, esset adpulsum, puella se praecipitavit in mare et ita vitam finivit. unde elegit locum periculosiorem, quem pro omni poneret pelago. sane secundum artem 'haec ostrea' et 'hae ostreae' dicimus: nullum enim habet latinitas nomen animalis, quod neutri sit generis, sicut graece τὸ κῆτος καὶ τὰ κήτη, licet et Horatius dixerit "ostrea Circeis, Miseno oriuntur echini" et  Iuvenalis "grandia quae mediis iam noctibus ostrea mordet": quos tamen possumus graece locutos accipere; ita enim dicunt τὸ ὄστρεον καὶ τὰ ὄστρεα. 'ostriferi' autem, quod ibi plurimum ostreorum sit. 'fauces' vero angustiae.
libra die non est apocope pro 'diei', sed regularis genetivus est. nam, ut saepe diximus, obliqui casus numeri singularis a nominativo plurali maiores esse non debent: quod verum esse Sallustius probat, qui in prosa ait "dubitavit acie pars"; hinc est et illud "curruque abscisa duorum suspendit capita". Plautus in Amphitruone "neque nox quoquam concedit die" pro 'diei'. "somnique id est noctis; nam ab officio tempus" ostendit. dicit autem aequinoctium autumnale, quod fit sole in libra posito: vernale enim aequinoctium sol in ariete positus efficit. hoc autem dicit: frumenta serenda esse autumnali tempore, legumina vero usque ad veris initium.
et medium luci atque umbris i. d. o. quoniam zodiacus circulus, qui aequinoctia duo facit, orbem dividit. et 'luci' dixit partem caeli septentrionalis, de quo ait "hic vertex nobis caeli sublimis"; 'umbris' vero australem circulum, qui dicitur esse infimus et demersus, de quo ait "at illum sub pedibus Styx atra videt manesque profundi".
exercete viri tauros id est cogite laborare. serite hordea campis hordeum ostendit in campestribus locis serendum. et 'hordea' usurpative ait. et sciendum in his tres tantum casus usurpari, 'haec hordea, haec hordea, o hordea', sicut 'vina, vina, vina', 'mella, mella, mella'. sane reprehensus Vergilius dicitur a Bavio et Maevio hoc versu "hordea qui dixit superest ut tritica dicat".
usque sub extremum b. i. i. id est non usque ad brumae finem, sed circa: nam bruma finitur viii. K#1123. Ianuariarum die; et iste non usque ad ipsum diem dicit serendum. intractabilis autem bruma dicta a brevioribus diebus.
nec non et lini segetem atqui supra ait "urit enim lini campum seges". quid igitur? suo tempore, non eo anno, quo cessare debet. cereale papaver vel quod est esui, sicut frumentum; vel quod Ceres eo usa est ad oblivionem doloris: nam ob raptum Proserpinae vigiliis (agitata) gustato eo acta est in soporem: vel quia Meconem Atheniensem dilexerit Ceres et transfiguratum in papaverem tutelae suae iusserit reservari; vel quia pani aspergatur.
iamdudum quam primum. et hoc dicit: serendum esse eo tempore, non quo iam pluit, sed quo imminent pluviae.
fabis contra rationem dictum, quia fruges omnes numeri singularis sunt. satio sementis. et declinatur sicut 'navis'. medica putres accipiunt sulci ad ipsam herbam apostropham facit. haec autem herba a Medis translata est in Graeciam, quo tempore eam invaserunt. huius plena Venetia est. et, ut dicit Dionysius, trium foliorum est, semper virens. quod autem ait 'putres sulci', naturam ipsius herbae respicit: nam uno anno frequenter seritur, et sexies aut amplius secatur et postea aliquot annis sponte procreatur. quod etiam sequens indicat versus: nam dicendo 'milio venit annua cura' ostendit, Medicae curam non esse annuam. haec autem herba vulgo dicitur scylla. putres subacti, vel initio anni, id est vere, vel post annum: quidam enim Medicam post decennium seri dicunt.
candidus auratis aperit cum cornibus annum. t. quo tempore annum aperit taurus, qui est auratis cornibus. nam 'aperit cornibus' non procedit: non enim a capite, sed a dorso oritur, id est a medio sui, unde incipit apparere; nam ea parte, qua mutilatus est, oritur, non a fronte. 'aperit' autem ideo ait, aut quia aprili mense sol in tauro est, quo cuncta aperiuntur, —et aliud est 'aperire annum', aliud 'inchoare', nam nullus dubitat, Martio mense, ut supra diximus, annum inchoare—et hoc melius: aut certe quia potest unumquodque signum et inchoare annum et finire, ut 'aperit annum' dixerit, scilicet suum: nam et a tauro usque ad taurum, et a geminis usque ad geminos annus est.
averso autem astro duplex lectio est, nam alii 'adverso' legunt: cum cane enim nascitur Sirius, qui est terris adversus, de quo legimus "ille sitim morbosque ferens mortalibus aegris nascitur", ut 'adverso' sit pestifero et contrario mortalibus. si autem 'averso' legerimus, 'cum' subaudiamus necesse est, ut "atque Ixionii vento rota constitit orbis", id est cum vento: ut sit sensus, quo tempore etiam canis cedens occidit cum averso astro, id est cum Argo, quae et ipsa media est, sicut taurus, et a puppi oritur: cui canem constat esse coniunctum. et 'cedens' aut locum dans, ut et Argo occidat; nam canis occasum et navis occasus sequitur: aut certe 'cedens canis' non recedens, sed incedens accipimus et se movens: tempore enim, quo taurus cum sole est, etiam canis ad ortum festinat. quod autem ait 'occidit', ad aspectum nostrum rettulit. nam ortus et occasus duo sunt: unus ἡλιακὸς, id est solaris, et alter κοσμικὸς, id est mundanus: unde fit, ut ea signa, quae cum sole oriuntur, a nobis non possint videri, et ea, quae videmus, quantum ad solis rationem pertinet,  videantur occidere. secundum quod nunc ait 'occidit canis'; nam canis paranatellon est cancri, id est cum eo oritur. cancer autem quo tempore sol in tauro est, post horam quartam diei oritur: nam taurus et gemini binas horas tenent. Nigidius commentario sphaerae graecanicae "oritur enim canicula cum cancro, in columen venit cum geminis, occidit cum tauro". sic ergo fit, ut canis nobis occidat, quantum autem ad solis pertinet cursum, in ortu esse videatur. secundum hanc rationem etiam paulo post dicturus est "ante tibi eoae Atlantides abscondantur": nam eoas ait in ortu heliaco positas, unde et 'tibi abscondantur' intulit. hunc canem alii Icari putant, patris Erigonae, qui mortem patris filiae nuntiavit: alii hunc esse quondam custodem Europae, quem nulla fera potuit effugere, quique a vulpibus quondam liberaverit Thebas.
robustaque farra frumenta, quae plus habent virium, quam legumina, quo tempore nobis Atlantides occidunt sunt serenda. Atlantides autem, licet septem fuisse dicantur, sex tamen, sicut supra dictum est, videntur in caelo: quae novembri mense nobis incipiunt non videri. cum enim sol in scorpione fuerit, oriente scorpione occidit taurus, in quo vergiliae sunt, id est sexto idus novembris. ergo 'eoae' mane abscondantur: non est enim Atlantidum epitheton 'eoae', sed 'eoae' matutinae; modo enim vespera, modo media nocte, modo mane oriuntur. unde et 'tibi abscondantur', id est spectando, nec occident. alii ita exponunt, eoas appellatas, quasi quae semper mane oriantur. ergo ante occidere vergiliae debent quam sero sit: quae vergiliae alioquin sunt eoae cum oriuntur, non cum occidunt. haec autem, ut alii volunt, Iovis, ut alii, Liberi nutrices fuerunt: alii vero ipsas fuisse adserunt Hesperidas.
gnosiaque ardentis decedat s. c. et hoc ad superiora pertinet: cum enim coronae pars oritur, occidit taurus, in quo vergiliae sunt. 'decedat' autem non pro occasu dixit, sed 'soli cedat', quo in scorpione posito cum ortu ipsius oritur. fabula vero de corona talis  est: cum Liber pater Ariadnen, Minois, Cretae regis, filiam, uxorem duceret, Vulcanus ei coronam obtulit, quam ille ad uxoris insigne inter sidera collocavit. et stellam per poeticam licentiam dixit; ceterum sex sunt, quibus in caelo declaratur corona. alii hanc fabulam ita adserunt: Theseus cum ad interimendum Minotaurum Cretam venisset, miseratam eius Ariadnen auxilium ei ad occidendum filo ducto Minotaurum praestitisse; Theseum vero Ariadnen, utpote salutis auctorem, secum avexisse. qui cum ad Naxum insulam delati essent, Ariadnen ibi vel consulto vel necessitate vel monitu Mercurii a Theseo derelictam. quam cum Liber pater adamasset, coronam ei dempto pudore, sicut supra dictum est, dicitur obtulisse: quam etiam inter sidera postea conlocavit.
committas quasi custodibus fidis.
invitae terrae si non suo tempore seratur.
ante occasum maiae id est ante occasum Atlantidum: et hoc est, quod ait 'Atlantides abscondantur': nam Maia una est de ipsis Atlantidibus.
si vero viciamque seres in quodam adespoto Graeco sic positum est φακοὺς δὲ καὶ φάσηλον ὄροβον ὁμοίως δὲ μετὰ ἀρκτοῦρον δύοντα ἅμα μέχρι δὴ τροπῶν. vilemque faselum plurimum, abundantem: nam omne quod abundat vile est, ut "vilibus aut onerat pomis".
pelusiacae lentis Pelusium unum est de septem ostiis Nili, ubi primum lens inventa dicitur, vel ubi optima lens nascitur: unde κατ' ἐξοχὴν locutus est. aspernabere autem, id est contemnes.
bootes cadens, verno scilicet tempore: tunc enim bootes occidit. quod autem subdidit 'et ad medias sementem extende pruinas', omnia complexus est tempora, et vernum, quo legumen seritur, et autumnale, quo frumentum. et multi volunt ita hanc partem astrologiae librasse Vergilium, ut in omnibus utrumque tempus significaret, vernale et autumnale: unde et supra bina signa memoravit, taurum cum cane, Atlantidas cum corona. tamen nos, quantum ad necessitatem loci pertinet, haec dixisse sufficiat: nam maioris prudentiae est ad subtilem harum rerum scientiam pervenire, adeo ut sequentem rationem zonarum Metrodorus philosophus vix quinque expresserit libris, insertis tam astronomiae quam geometriae partibus, sine cuius lineis haud facile zonarum deprehenditur ratio. idem etiam Metrodorus asserit, frustra culpari a plerisque Vergilium quasi ignarum astrologiae, cum eum constet operis lege conpulsum, ut quaedam excerperet, quae obscura videntur ideo, quia a naturali ordine sunt remota. ut autem universa non diceret, rusticarum personarum habuit considerationem et ipsius operis est brevitate constrictus.
ad medias prvinas hoc est quod supra ait "usque sub extremum brumae i. i". 'medias' autem 'pruinas' abusive ipsas hiemes posuit: medium enim pro legitimo dixit.
certis dimensum p. o. annum, divisum in quattuor tempora. et per duodecim signa duodecim menses accipimus.
per duodena multi pro 'duodecim' accipiunt, ut "bina manu  lato crispans hastilia ferro" et "septenaque tela": alii, quia quotannis per eadem meat; 'duodena' ergo 'saepius duodecim' significat.
zonae id est plagae vel circuli, quorum primus septentrionalis, vel, ut quidam voluit, aquilonius.
corusco semper sole rubens 'corusco' ardenti, hoc est aequinoctiali. et bene a media coepit, ut necessario extremas et habitabiles concessas mortalibus diceret. torrida sicca, quod numquam sol inde discedat.
quam circum extremae bene 'extremae' addidit, id est borios et notios, ne eas, quae circa igneam sunt, intellegeremus, quas constat esse temperatas vicinitate caloris et frigoris: quarum unam nos habitamus, alteram antipodes, ad quos hinc torrente zona, hinc frigidis ire prohibemur. antipodes autem dicuntur, quod contra nos positi sunt contrariis vestigiis: terram enim dicunt undique caelo et aere cingi. per has autem duas zonas in obliquum tenditur signifer circulus, qui solis continet cursum: unde etiam fit, ut duae zonae frigidissimae sint, ad quas numquam accedit; una fervens, a qua paene numquam recedit; duae temperatae, ad quas vicissim venit. trahuntur pro 'extenduntur' aut 'sine intermissione vertuntur'.
caeruleae frigore scilicet, quia ipse color convenit frigori.
duae mortalibus aegris sicut dictum est, temperatae ex calido medio et frigidis extremis circulis.
obliqvus qua se signorum verteret ordo zodiacum dicit, quem nos signiferum dicimus. 'verteret' autem hoc est per ambas temperatas.
mundus ut ad scythiam r. a. a. iam definitio est nostri climatis, id est nostrae habitationis, quae a septentrione incipiens in australi desinit plaga. 'Riphaeas' autem 'arces' Scythiam dicit, cuius sunt montes Riphaei. （mundus ut ad scythiam r. a. a.) quoniam borius circulus totus supra terram est: ideoque ab Arato hic apparens, ille, id est australis, vocatur obscurus. sane aliqui mundum pro caelo accipiunt hoc loco, qui mundum nomen volunt esse universae naturae.
consurgit premitur deest 'ita', ut sit, (ut) ad Scythiam consurgit, ita premitur in austros, id est premitur contra, devexus in Indos, ut fuerat supra Afros. libyae devexus in austros quoniam notius circulus totus infra terram est. et 'premitur' quasi deprimitur.
hic vertex nobis semper sublimis pro 'cardo': id est haec pars mundi a nobis semper videtur, hoc est Scythiae, quae septentrioni subiacet.
at illum sub pedibus styx atra videt m. q. p. axem notion, id est australem, qui a nobis numquam videtur, sicut borios, id est septentrionalis, semper videtur. et sicut variae philosophorum opiniones sunt, ita et hic varie loquitur: nam alii dicunt a nobis abscedentem solem ire ad antipodas, alii negant et volunt illic tenebras esse perpetuas. mire autem ait quasi de inferis 'Styx atra videt manesque profundi', ut ostenderet illud quod dicunt philosophi, recedentes hinc animas illic alia corpora sortiri: unde et Lucanus ait "regit idem spiritus artus orbe alio": quod verisimile est, quia dicuntur animae aut igni aut vento aut aqua purgari, quod ut fiat necesse est, dum aut per frigidas plagas aut igneam transeunt. et licet alii hoc a Vergilio dictum  per poeticam licentiam velint, tamen sciendum est, eum poeticae licentiae inseruisse philosophiam.
maximus vel quia ipse ceteris est maior, vel quia ad Scythiam, vel quia inter duas arctos. sane hunc draconem quidam occisum et inter sidera conlocatum a Minerva dicunt, alii hunc esse, quem Hercules custodientem mala aurea Hesperidum occidit.
circum perque duas et circum enim est et per: nam per utramque labitur, id est inter duas, maiorem cauda tangens, alvo conplectens minorem. in morem fluminis Hesiodus ποταμῷ ῥέοντι ἐοικώς.
oceani metuentes aeqvore tingvi hoc refertur ad fabulam. nam hae duae paelices Iunonis fuisse dicuntur: quas postquam Iuppiter in siderum rettulit numerum, Iuno rogavit Tethyn, suam nutricem, ne umquam eas pateretur occidere. unde nunc 'metuentes' dixit, scilicet nutricem Iunonis. sunt autem hae Helice et Cynosura. de Helice, Lycaonis filia, amata a Iove et a Iunone in ursam mutata, supra dictum est. Cynosura, quod caudam caninam habeat. hanc Phoenicen vocitatam quidam ferunt, Dianae comitem, iraque eius, quod gravida esset inventa, in ursam esse mutatam atque eiusdem rursus misericordia sideribus insertam. quidam prodidere has nymphas fuisse Cretenses, Iovis nutrices, et ob meritum consecratas. quae ideo non occidunt, quia secundum clima nostri caeli arctous circulus, in quo cardo convertitur, infra horizontem non venit.
illic in australi, id est obscuro axe. ut perhibent poetice: nam in rebus dubiis suam denegat fidem. intempesta alta, crassa, qualis est intempesta. posse autem hoc fieri in aliqua parte mundi, ut paene sibi totum vindicet nox, probat Britannia, quae lucis dives, vix quoddam spatium noctibus cedit. aut 'intempesta silet', quia Epicurei dicunt, non ire solem per alterum hemisphaerium, sed semper hic ab ortu colligi scintillas et fieri orbem solis.
obtenta obducta. et 'obtenta', sicut 'ostenta': ab eo enim, quod est 'ostendor', veteres participium 'ostentus', non 'ostensus' dicebant: ipse alibi "praetentaque Syrtibus arva"; Terentius in Eunucho "an ego mihi occasionem ostentam tam brevem"; similiter et illud in Phormione "neque me nunc domum reciperem, ni mihi esset spes ostenta[ta] huiusce habendae".
redit a nobis id est ad illos. et hoc secundum Stoicos, qui dicunt solem vicissim per utrumque hemisphaerium ire et alternis noctem facere.
sera pro 'sero', ut "seramque dedit per membra quietem". accendit lumina vesper bene 'accendit lumina Vesper' poetice, ut ipse Vesper accendat, non homines. et saepe hac figura utitur, (ut) "iam falcem arbusta reponunt".
hinc tempestates id est ex hac causa, ex hac ratione astrologiae, ex hac temporum scientia vel siderum observatione. et hoc contra Epicureos, qui dicunt acervum stellarum sine causa esse. et iam conclusio est; nam hoc dicit: non sine causa intuemur siderum ortus et occasus; hinc enim universa noscuntur. dubio caelo id est 'etiam dubio caelo'. et bene 'dubio': nam ideo alibi caeli fraudem dixit. praediscere praevidere.
messisque diem pro tempore. tempusque serendi id est autumnale.
armatas deducere classes aut quia in puppibus infigebant arma navigantes, ut "praefigere puppibus arma": aut instructas armamentis suis.
tempestivam oportunam, maturam; nam tempore in oportuno hae caesae arbores cito termites faciunt; ita enim ligni vermes vocantur. （tempestivam) nam hac re etiam rustici lunae cursum observare dicuntur; melius enim arbores luna decrescente caeduntur.
nec frustra signorum obitus s. e. o. perseveravit contra Epicureos. 'obitus' autem occasus.
temporibusque parem d. q. a. de rebus contrariis fecit declamationem dicendo parem ex diversis; vel semper sibi convenientem. re vera enim nihil est tam contrarium inter se, quam aestas et hiems, et tamen de his annus efficitur.
frigidus agricolam s. q. c. i. non generaliter frigidus, sed quando frigidus fuerit. et quasi titulus est, agricolam numquam vacuum esse debere.
multa forent quae mox caelo p. s. m. d. ordo est: multa maturare datur, quae forent in serenitate properanda. nam male quidam 'forent' esse praesentis temporis volunt, ut sit sensus: multa sunt quae maturare datur, mox caelo sereno properanda in usum caeli sereni: quod non est idoneum. licet re vera 'fore' tantum futuri sit temporis: nam 'foret' et praeteritum et praesens et futurum complectitur: Sallustius "ni virtus fidesque vestra spectata mihi foret", id est esset. ordo est: multa maturare datur et celeriter facere, quae si velis caelo sereno properanter facere, non diligenter poteris facere, dum festinas. sane 'maturare'  duas res significat; aut in otio et suo tempore facta maturata dicuntur, aut adcelerata et ante tempus acta, quod hic significat. Cato properare dicit eos, qui prima quaeque ordine suo mature transigunt, festinare autem illos, qui multa incipiunt eaque adnectendo nec terminando praepediant. Aulus Gellius: mature veluti celeriter dicimus. Nigidius mature fieri, quod neque cito, neque tarde fiat: quod hinc debet intellegi, quia poma, quae neque acerba sint neque putrida, matura dicuntur.
procudit cudendo extenuat, id est producit tundendo. et bene, quia praeposuerat 'multa', enumerat singula.
obtusi hebetis. et obtusum est quidquid sine acumine est vel calore, ut "non obtusa adeo gestamus pectora Poeni". et antiqui 'n' litteram addebant, quod nos propter euphoniam in aliquibus detraximus, ut 'obtusus'; in aliquibus enim remansit, ut 'tunsus'. lintres fluviales naviculas. sane non sine ratione lintrium meminit, quia pleraque pars Venetiarum, fluminibus abundans, lintribus exercet omne commercium, ut Ravenna, Altinum, ubi et venatio et aucupia et agrorum cultura lintribus exercetur. alii lintres, in quibus uva portatur, accipiunt.
pecori signum a. n. inpressit a. id est facit aut characteras, quibus pecora signantur, aut tesseras, quibus frumentorum numerus designatur: nam numeros pro litteris posuit, quibus numeri continentur. sed hoc non de aestate, qua signari vel fruges vel animalia solent, sed de hieme, qua imber frigidus esse potest, loquitur. hoc autem secundum ea, quae aliter dicuntur, aliter audiuntur, dictum est.
vallos quos aliqui palos, Graeci χάρακας, Homerus σκόλοπας (vocat). Aelius Gallus de verbis ad ius civile pertinentibus vallos tegulas grandes, quae supra collicias infimae ponuntur, appellat. alii vallos hic quadridentes dicunt: nam vallos, qui scolopes dicuntur, ante muros poni, ut "rescindit vallum et scalas ad moenia poscit".
amerina retinacula virgas, de quibus vites ligantur: quae virgae abundant circa Amerinum oppidum Italiae, cuius crebram in Rosciana facit Cicero mentionem. alii genus salicis dicunt dispari colore a cetera salice, nam est rubra, et ad conectendum aptior, quia praeter morem lenta est; quae nunc quoque amerina a rusticis dicitur.
facilis de qua facile aliquid fiat: unde faciles homines qui hac atque illac cito ducuntur. ergo 'facilis' quae cito ligetur vel solvatur. rubea virga quae abundat circa Rubos, Italiae oppidum: Horatius "inde Rubos fessi pervenimus": id est ea virga, quae apud Rubos plurima nascitur. an a robo, cuius meminit "ferat et robus asper amomum". fiscina genus est vasis, id est corbulae brevis, quas perferunt qui arbusta vindemiant: Lucilius in quinto "fiscina fallaci cumulo", Novius in Andromacha "quod tu, mi gnate, quaeso ut in pectus tuum demittas, tamquam vindemiator in fiscinam", Plautus in Mercatore "vobiscum habete cum porcis, cum fiscina".
nunc torrete igni f. n. f. s. praeparate panem, quo  utamini in serenitate, ne ea res inpedimento sit postea. multi tamen de certo frugum genere dictum volunt: nam far, milium, panicum moli, nisi ante fuerint tosta, non possunt. nam quod ait 'saxo frangite' potest accipi et pinsere, quod significat pilo tundere, quia et vulgo cavatum saxum pilam dicimus: quae omnia fieri oportet propter facilitatem molendi. multi hysterologiam putant, quia ante est molere quam coquere. nonnulli tradunt rusticos solitos, siquando ad excudendas fruges essent imbribus inpediti, spicas integras condere et, prout indiguisset usus, hieme torrere, quo facilius a gluma sua separatum triticum molerent. alii non accipiunt hysteroproteron, sed 'modo hoc, modo illud facito', ut diversa dixisse videatur.
quippe etiam festis q. e. d. non mirum est, rusticum aliqua facere debere per pluvias, cum sint quaedam, quae facere possit etiam festis diebus. sunt enim aliqua, quae si festis diebus fiant, ferias polluant: quapropter et pontifices sacrificaturi praemittere calatores suos solent, ut, sicubi viderint opifices adsidentes opus suum, prohibeant, ne pro negotio suo et ipsorum oculos et caerimonias deum attaminent: feriae enim operae deorum creditae sunt. sane feriis terram ferro tangi nefas est, quia feriae deorum causa instituuntur, festi dies hominum quoque.
fas et iura sinunt id est divina humanaque iura permittunt: nam ad religionem fas, ad homines iura pertinent. et non sine causa hoc dictum a Vergilio, gnaro totius sacrorum ritus, ponitur: religiosi enim esse dicuntur, qui faciendarum praetermittendarumque rerum divinarum secundum morem civitatis dilectum habent nec se superstitionibus implicant. cum ergo hic dicit 'festis quaedam exercere diebus fas et iura sinunt' et 'nulla religio vetuit', ostendit multa, quae ad rem divinam pertinent, ex praecepto ex posse fieri et vitari, ab his scilicet, qui religiosi, ut supra dictum est, appellantur: quem morem poeta agendo aliud subtiliter docuit.
deducere id est siccare: nam 'inrigare' inducere est, ut "deinde satis fluvium inducit". sane sciendum, secundum Varronem contra religionem esse si vel rigentur agri vel laventur animalia festis diebus: nymphae enim sine piaculo non possunt moveri. sed scimus necessitati religionem cedere: unde perite Vergilius ait 'balantumque gregem fluvio mersare salubri', id est salutifero; nam dicturus est in tertio, scabie temptari nisi laventur animalia. de inrigatione vero nihil ad hunc pertinet locum, quia 'deducere', ut diximus, siccare significat. sed qui disciplinas pontificum interius agnoverunt, ea die festo sine piaculo dicunt posse fieri, quae supra terram sunt, vel quae omissa nocent, vel quae ad honorem deorum pertinent, et quidquid fieri sine institutione novi operis potest: ut rivorum inductionem sic accipiamus, per fossam vel pratum purgatum deducere, id est emittere, quoniam cautum in libris sacris est "feriis denicalibus aquam in pratum ducere nisi legitimam non licet, ceteris feriis omnes aquas licet deducere". ergo hic, ut aliquibus videtur, 'deducere' purgare est et sordes emittere, quae praecludant aquam, ideo quia a pontificibus, ut novum fieri non permittitur feriis, ita vetus purgari permittitur. alii hoc secundum augurale ius dictum tradunt, quod etiam in bello observetur, ne novum negotium incipiatur. ergo 'rivos deducere' non est novum negotium, et potest hoc ad illud referri "quique paludis collectum umorem bibula deducit harena". sane quae feriae a quo genere hominum vel quibus diebus observentur, vel quae festis diebus fieri permissa sint, siquis scire desiderat, libros pontificales legat. fluvio salubri non est epitheton amnis, sed ad factum refertur.
saepe oleo et hic 'aut' coniunctio esse debuit, ut est "illa notos atque atra volans in nubila fugit" pro [et] 'in notos', ut esse 'saepe aut oleo aut vilibus onerat pomis'. et bene rusticorum laudat industriam. costas aut re vera costas, aut clitellas: Horatius "hinc muli Capuae clitellas tempore ponunt". agitator verberator, ab agendo dictus, ac per hoc asinarius.
vilibus pomis abundantibus, ut "vilemque faselum". incusum molam manualem cudendo asperatam. et bene verbum vulgare vitavit.
massam picis urbe r. aut qui oleum vel poma portaverat, aut certe ideo ait 'reportat', quia pix in agris nascitur et in urbe distracta, in agrum a plerisque reportatur. Varro dicit antiquos nundinas feriatis diebus agere instituisse, quo facilius commercii causa ad urbem rustici commearent. et bene per haec omnia, quae superius dixit, ostendit ferias non pollui.
alios alio dedit ordine luna plenissime de lunae diebus omnibus expressit Hesiodus, quam rem breviter iste praelibat. sed est ita: ipsa quoque luna omnes dies felices dedit, sed alios aliis rebus aptos: inde ait felices operum hoc est ad opera sumenda, aptos felicibus operibus. alii 'felices' pro fecundis accipiunt, ut "felicemque trahit limum".
quintam fuge dicitur enim hic numerus Minervae esse consecratus, quam sterilem esse constat: unde etiam omnia sterilia quinta luna nata esse dicuntur, ut Orcus, furiae, gigantes. pallidus orcus quia pallidos facit: nam ipse niger est. Probus 'Orchus' legit, Cornutus vetat aspirationem addendam. Hesiodus Orcum quinta luna dicit natum; Celsus, ut iuris iurandi deum, pallidum dictum, quia iurantes trepidatione pallescunt: nam apud Orcum defunctae animae iurare dicuntur, ne quid suos, quos in vita reliquerunt, contra fata adiuvent.
eumenidesque satae id est natae: et ut saepe diximus, κατ' εὐφημισμὸν eumenides vocantur, quod non habent bonam volun tatem, id est mentem, sicut parcae, quia nulli parcant. partv nefando sacrilego. per Coeum autem et Typhoea et Iapetum omnes gigantes intellegimus.
fratres 'fratres' dicit Otum et Ephialtem, Aloi filios, ut quidam putant.
pelio ossam 'o' longa est, sed fit brevis sequente 'o' vocali, ut "sub Ilio alto".
scilicet atque ossae Pelius mons est Thessaliae, Olympus Macedoniae, Ossa Thraciae. et bene tertium quasi maiorem involvere ait.
septima post decimam felix aut septimam decimam dicit, aut hoc dicit: felix quidem est septima, sed felicior decima, ut primum locum decimae relinquat. alii quartam decimam accipiunt, ut sit: felix est septima duplicata, id est cuius numerus post decimam invenitur, quo die re vera vites melius ponimus.
nona fugae melior c. f. non, ut stultis videtur, Vergilius aut fugam servis suadet, aut eis indicat dies, quibus se a rapinis abstineant: nam et fugam de profectione et cursu legimus, ut "simul arva fuga, simul aequora verrit"—unde et velocem equum fugacem vocamus—, et fuga potest etiam honesta esse, ut siquis hostem, siquis inminentem tyrannum, siquis saevum iudicem fugiat. 'contraria' autem 'furtis' illuc spectat, ut et domino sit spes inveniendi quod amiserit, et rapere aliquid servus formidet aufugiens.
multa adeo id est valde: Terentius "adulescentem adeo nobilem". se dedere id est melius nostro obsequuntur  labori. nocte nomen est, adeo ut ei Horatius iunxerit praepositionem: ut "iugulent homines vigilant de nocte latrones": nam adverbium 'noctu' facit, sicut 'diu': Sallustius "diu noctuque laborare, festinare".
irrorat eous id est lucifer, de quo etiam Cinna in Smyrna sic ait "te matutinus flentem conspexit Eous et flentem paulo vidit post Hesperus idem".
non deficit non deserit: unde et qui deserunt exercitum ad hostes transeuntes, desertores vocantur.
faces inspicat incidit ad spici et aristarum imaginem. et aliter: inspicat findit in modum spicae, cui multae sunt aristae.
ave dulcis m. v. d. v. hypermetrus versus: unde et sequens a vocali inchoat. bene autem ait 'decoquit umorem', id est rem superfluam: sic supra posuit "luxuriem segetum tenera depascit in herba". et aliter: hic versus longior est una syllaba, sed sine vitio, quoniam sequens a vocali incipit.
nudus ara sere nudus adeo sereno caelo, ut amictum possis contemnere. sane quidam post hoc hemistichium dicitur subsecutus 'habebis frigore febres'. hiems ignava colono ignavum reddit colonum.
plerumque quia dicturus est esse aliqua, quae rusticus etiam hiemis tempore possit efficere.
genialis hiems voluptuosa, convivalis: nam quotiens voluptati operam damus indulgere dicimur genio, unde e contrario habemus in Terentio "suum defraudans genium".
pressae carinae onustae.
inposuere coronas aut re vera coronas, aut spiras funium accipimus.
sed tamen et quernas g. t. s. t. sunt aliquae derivationes ex usu magis quam ex ratione venientes, ut 'quernas', ut ficulnus, ilignum, colurnum a corylo, ilice, fico, quercu.
cruentaque myrta matura enim cruoris imitantur colorem.
pedicas laqueos, quibus pedes inlaqueantur.
auritosque seqvi lepores id est maiores habentes aures. Horatius aliter ait "doctum et auritas fidibus canoris ducere quercus", sensum audiendi habentes.
balearis fundae Hispanicae, ab insulis Balearibus, ubi inventa est funda. et aliter: fundis nemo figit, sed intra insidias cogit, ubi conclusam feram iaculis petit: ergo hysteroproteron est. balearis fundae quia apud insulas Baleares fundarum usus inventus est. et insulae Baleares primo Gymnesiae dictae: post vero cum a Graecis  occupatae sunt, quia cum lapidibus fundas rotantes adversarios submoverent, insulas, quas incolebant, παρὰ τοῦ βάλλειν Baleares appellarunt.
quid tempestates autumni et s. d. verno et autumnali tempore fiunt tempestates, quando nec plena aestas est nec plena hiems: unde medium et confine utriusque temporis ex coniunctione rerum contrariarum efficit tempestates. sane sciendum, ultimas eum partes tam autumni quam veris significare, quibus sunt procellae: quod de autumno hic indicat versus 'atque ubi iam breviorque dies et mollior aestas', de vere hic 'spicea iam campis cum messis inhorruit'. deinde ait 'ruit' praecipitatur, in fine est.
vigilanda viris providenda vigilanter.
spicea iam c. c. m. i. spicos de maturis frugibus abusive dicimus: nam proprie spicus est, cum per culmi folliculum, id est extremum tumorem, aristae adhuc tenues in modum spiculi eminent. inhorrvit intremiscit.
frumenta lactantia adhuc tenuia et lactis plena. sane Varro in libris divinarum dicit, deum esse Lactantem, qui se infundit segetibus et eas facit lactescere. et sciendum inter lactantem et lactentem hoc interesse, quod lactans est quae lac praebet, lactens cui praebetur. stipula stipulae nomine pro culmo abutitur.
induceret arvis 'arvis' pro 'segetibus'. et fragili culmo id est quae iam in fragili culmo erant. stringeret hordea secaret, ut "hic ubi densas agricolae stringunt frondes".
ventorum proelia inter se, ut "mutati transversa fremunt".
sublimem per sublime portarent erutam segetem. turbine nigro tempestate noxia: Horatius "hic niger est, hunc tu Romane caveto".
culmumque levem culmus est ipse calamus, stipulae vero sunt folia, quae ambiunt culmum.
agmen aqvarum impetus, ut "leni fluit agmine Thybris". est autem hoc loco ecbasis poetica ad describendam tempestatem.
collectae ex alto n. ab aquilone, qui utique de alto flat, id est a septentrione, et tempestates gravissimas facit: nam auster est humilis, ut "mundus ut ad Scythiam Riphaeasque arduus arces consurgit, premitur Libyae devexus in austros". ruit ardvus aether tonitribus percrepat, ut "caelique ruina".
cava flumina alta: Lucanus "Rutubamque cavum".
spirantibus in motu positis: alibi "qua vada non spirant nec fracta remurmurat unda".
corusca fulmina coruscantia, ut "sibila lambebant linguis vibrantibus ora".
humilis pavor qui humiles facit, ut "pallidus Orcus".
aut athon aut rhodopen per transitum secundum Epicureos loquitur, qui dicunt fulmina non iudicio deorum, sed ex nubibus fieri: nam montes quid necesse fuerat fulminari? Athon autem mons est Graeciae, Rhodope mons Thraciae. ceraunia montes Epiri, a crebris dicta fulminibus.
nunc litora plangit plangere, id est resonare facit. alii legunt 'plangunt', ut sit 'nemora et litora plangunt', id est resonant.
caeli menses id est duodecim signa, quibus menses agnoscimus. et sidera serva vel tempestates vel planetarum motus. sciendum autem, ut diximus, de planetis quinque duos esse noxios, Martem et Saturnum; duos bonos, Iovem et Venerem; Mercurius vero talis est, qualis ille cui iungitur: unde etiam fingitur minister deorum, quod eorum obtemperat potestati. hinc est quod dicit 'in quos orbes caeli erret ignis Cyllenius', id est utrum in australem, an in septentrionalem partem inclinetur et cui planetarum cohaereat, ut qualitatem Mercurii ex illo possis agnoscere. 'Cyllenius' autem 'ignis' est stella Mercurialis, nam in Cyllene monte Arcadiae dicitur natus esse Mercurius.
frigida saturni quo sese stella receptet id est nocens, ut "frigidus, o pueri, fugite hinc, latet anguis in herba". ideo autem hoc dicit, quia Saturnus deus pluviarum est, unde etiam senex fingitur: nam senes semper novimus esse gelidos. hic autem in capricorno facit gravissimas pluvias, et praecipue in Italia: unde et Horatius ait "seu tyrannus Hesperiae capricornus undae": in scorpio grandines, item in alio fulmina, in alio ventos. unde praecipit nos scire debere, in quod se signum recipiat sidus Saturni. sane perite ait 'receptet', ut ex frequentativo verbo nobis ostenderet, Saturnum bis ad unumquodque signum reverti: quod alii planetae minime faciunt; solus enim est qui et longius a sole discedat et bis ad unumquodque signum recurrat.
erret bene 'erret'; nam planetae vocantur ἀπὸ τῆς πλάνης, id est ab errore: nam interdum in austrum, interdum in sep tentrionem, plerumque contra mundum, nonnumquam cum mundo feruntur.
in primis venerare deos post haec cognita da praecipue operam sacrificiis, quibus tempestates et pluviae possint repelli. et mire hoc statim subiunxit, quia occurrebat: quid prodest tempestates futuras videre? et bene 'in primis', id est praecipue, ante omnia: nam alia neglecta possunt habere emendationem, tempestas adveniens, nisi ante provideris, universa subvertit.
annva anniversaria, magna: sic in Aeneide "annua quae differre nefas". operatus in h. aut dans operam conviviis: aut cum opera cuncta compleveris.
extremae sub casum pro 'occasum', id est finem.
mollissima vina defaecata, asperitate carentia.
cuncta tibi in honorem tuum, in tuam gratiam.
cui tu lacte favos et miti dilue baccho cui tu liba de lacte, melle, vino. nam superfluum est quod quidam dicunt, contra religionem dixisse Vergilium, licere Cereri de vino sacrificari: pontificales namque hoc non vetant libri. quod autem ait Plautus in Aulularia, cuius illi utuntur exemplo, "Cererin nuptias facturi estis, qui sine temeto huc advenitis?" non est huic loco contrarium: nam aliud est sacrum, aliud nuptias Ceceri celebrare, in quibus re vera vinum adhiberi nefas fuerat, quae Orci nuptiae dicebantur, quas praesentia sua pontifices ingenti sollemnitate celebrabant. alii hunc locum aliter accipiunt, ut 'miti Baccho' non sit septimus, sed dativus et duo numina intellegamus,  Liberi et Cereris—nam supra quoque ait 'in primis venerare deos': ut sit sensus, cui Cereri et miti Baccho, id est Libero patri, favos lacte dilue, id est eis sacrifica melle et lacte permixtis.
felix hostia id est fecunda. dicit autem ambarvale sacrificium, quod de porca et saepe fecunda et gravida fieri consueverat.
omnis quam chorus 'chorus' proprie est coaevorum cantus atque saltatio.
cererem c. v. i. t. invocent copiam frumentorum.
torta redimitus tempora quercv id est habens in memoriam victum priorem, a quo Cereris revocatus est benignitate: nam olim homines glandibus vescebantur.
motus incompositos id est saltationem aptam religioni, nec ex ulla arte venientem: Sallustius "saltare elegantius, quam necesse est probae". carmina dicat hymnos.
menstrva luna unde et μήνη dicitur.
caderent austri desinerent venti. etiam ex hoc loco prognostica sunt translata de Arato, pauca de multis.
ventis surgentibus flare incipientibus: unde est e contrario "cum venti posuere", id est flare desierunt. aut freta ponti litora pelagi, quae feriuntur fluctibus. duo autem dicit na turalia: futura enim tempestate et ante ventum fluctus movetur, et fragor auditur e silvis arcana quadam ratione naturae.
aridus fragor sonitus, qualis solet fieri ex aridis cum franguntur arboribus. ergo 'aridus' nimius: omne enim quod aridum est, cum frangi coeperit, nimium efficit sonum. fragor etiam a fractarum rerum nominatus est sonitu.
aut resonantia longe l. m. τὸ αὐτὸ, id est idem bis dixit. 'misceri' autem perturbari, ut "miscet agens telis".
iam sibi tum c. m. t. v. c. scias, inquit, iam in pelago esse gravissimam tempestatem, cum ad litora mergi confugiunt. poetice autem ait 'iam sibi tum unda male temperat curvis carnis', id est sibi non parcit, sed crescit in perniciem suam: nam in carinam scindenda consurgit.
clamoremque ferunt id est si cum clamore revertuntur: nam plerumque plura dicit signa, e quibus unum non sufficit, sed omnia sunt animadvertenda, ut "cum cornix plena pluviam vocat inproba voce et sola in sicca secum spatiatur harena".
marinae fulicae ad discretionem fluvialium.
ardea ardea dicta quasi ardua: quae cum altius volaverit, significat tempestatem: Lucanus "quodque signum ausa volare ardea".
praecipites caelo labi sequitur vulgi opinionem: non  enim omnia prudenter a poeta dicenda sunt. quod autem videmus e caelo stellas quasi labi, ἀπόῤῥοιαι sunt ignis aetherii, quae fiunt cum vehementior ventus altiora conscenderit et trahere exinde aliquas particulas coeperit, quae simulant casum stellarum. nam stellae cadere non possunt: quarum natura est, ut stent semper, unde et stellae vocantur. sane sciendum est, ut ait Aratus, ab illa parte ventum flaturum, in quam ignis ille ceciderit.
conludere plumas moveri: Terentius "congrum istum maximum in aqua sinito ludere", id est moveri; Vergilius "ludere pendentes pueros".
at boreae de parte t. c. f. et c. e. z. t. d. hoc vult dicere: ubique ingentes efficit pluvias ab istis ventis mota tempestas.
numqvam inprudentibus i. o. alii 'in' vacare volunt, alii augendi habere significationem, ut sit, numquam imber obfuit valde prudentibus: quae res non valde sunt idoneae. unde melius est ita intellegere: numquam imber obfuit non ante provisus, tam sui clara dat signa: ut 'inprudentibus' ignaris accipiamus. nam hoc dicit: numquam nescienti nocet imber, quia se designat ante venturum. et scimus leviora esse mala, quae ex opinione contingunt.
aeriae grues aut aerii coloris, aut altum volantes. dicit autem grues de vallibus fugere, non pluviam de vallibus surgere. aut bucula caelum suspiciens patulis c. n. a. hic locus de Varrone est; ille enim sic:   tum liceat pelagi volucres tardaeque paludis cernere inexpletas studio certare lavandi et velut insolitum pennis infundere rorem: aut arguta lacus circumvolitavit hirundo, et bos suspiciens caelum—mirabile visu— naribus aerium patulis decerpsit odorem, nec tenuis formica cavis non evehit ova.
et veterem in limo ranae cecinere querellam fabula duplex est: nam ut Ovidius dicit, Ceres cum Proserpinam quaereret, ad relevandam sitim accessit ad quendam fontem. tunc eam Lycii rustici a potu prohibere coeperunt: et conturbantes pedibus fontem cum contra eam emitterent turpem naribus sonum, illa irata eos convertit in ranas, quae nunc quoque ad illius soni imitationem coaxant. sed hoc non est valde aptum: nam illa magis insultatio fuerat, quam querella, et poenam sacrilegii iuste pertulerant. unde magis Aesopus est sequendus, qui hoc dicit: cum Iuppiter reges omnibus animalibus daret et ranis dedisset colendum brevissimum lignum, illae questae et aspernatae sunt. tunc eis hydrum iratus Iuppiter dedit, qui vescitur ranis.
bibit ingens arcus sequitur vulgi iterum opinionem.
corvorum exercitus multitudo.
iam varias pelagi volucres et quae asia circum dulcibus i. s. r. p. c. haec est vera lectio, et sensus talis est: iam varias pelagi volucres et eas, quae circum Asia prata rimantur in dulcibus stagnis Caystri, videas certatim largos umeris infundere rores et cetera. nam si 'iam variae' legeris, sensus nulla ratione procedit. Caystrus autem fluvius est, Asia vero palus, unde fecit 'prata Asia'. et de palude Asia 'A' longa est; nam de provincia corripit  'A', ut "Europa atque Asia pulsus". et est Homericus versus ̓Ασίῳ ἐν λειμῶνι Καυστρίου ἀμφὶ ῥέεθρα.
rimantur prata pascuntur in pratis, cibum per terrae rimas requirentes: nam rimari hinc tractum est a porcis, qui glandes rimantur de rimis terrarum.
et studio incassum gestire lavandi 'gestire' laetitiam suam corporis habitu significare: nam ut homines verbis laetitiam suam exprimunt, ita aves corporis gesticulatione. 'incassum' autem ideo ait, quia plumarum compositio aquam minime admittit ad corpus.
plena voce rauca, contra naturam suam. et vocat poetice ait; non enim vocat, sed denuntiat pluviam. et notandum, cornicem et rauca voce et solam pluviam praedicere, corvos vero et plures et voce tenui ac purissima, contra naturam suam, ut "tum liquidas corvi presso ter gutture voces".
testa cum ardente propter vilitatem lucernam noluit dicere, nec iterum lychnum, sicut in heroo carmine, ut "dependent lychni": medius enim in his libris est stilus, sicut diximus supra.
putres concrescere fungos nam ut dicit Plinius, cum aer umidus esse coeperit, favilla, quae cum fumo solet egredi, prohibita aeris crassitate in lucernis residet et quasdam velut fungorum imitatur imagines.
nec minus ex imbri soles id est serenitates. et versa vice dat prognostica, quibus agnoscamus ex tempestatibus caelo serenitatem futuram. et aperta serena aer enim densetur nubilo  et rarescit sereno, ut "densat erant quae rara modo et quae densa relaxat".
nec fratris radiis o. s. l. 'obtusa' subaudis a superioribus; nam hoc dicit: nec luna videtur obtusa, quae est radiis solis obnoxia: nam, ut dicunt physici, ab eo accipit lumen.
tenvia proceleumaticus est pro dactylo: quam rem quotienscumque facit Vergilius, servat locum synizesi, ut 'tenuia', item "genua labant". nubes tenues pro velleribus accipiendae.
dilectae thetidi alcyones Ceyx, filius Luciferi, habuit uxorem Alcyonen. a qua cum prohibitus isset ad consulendum Apollinem de statu regni sui, naufragio periit. cuius corpus cum ad uxorem delatum fuisset, illa se praecipitavit in pelagus. postea miseratione Thetidis et Luciferi conversi sunt ambo in aves marinas, quae alcyones vocantur. sane sciendum est, quia, cum de muliere dicimus, 'haec Alcyone' facit; cum de avibus, 'hic' et 'haec alcyon' et 'hi' et 'hae alcyones'. istae autem aves nidos faciunt in mari media hieme: quibus diebus tanta est tranquillitas, ut penitus nihil in mari possit moveri. inde etiam dies ipsi Alcyonia nominantur. non ore solutos scilicet 'maniplos'. alii 'soluto ore' accipiunt, id est nimium patenti.
inmundi autem luto gaudentes: Horatius "et amica luto sus".
magis ima petunt id est deprimuntur ad valles.
neqviqvam seros exercet noctva c. id est non. 'noctua' autem avis est lucifuga, quae significat pluviam si cecinerit post solis occasum. de hac autem talis est fabula. Nyctimone postquam cum patre concubuit et agnovit facinus esse, in silvis se abdidit et lucem refugit, ubi deorum voluntate conversa est in avem, quae pro tanto facinore omnibus avibus est admirationi.  neqviqvam non: Persius "nequiquam fundo suspiret nummus in imo", item Vergilius "et summo clipei nequiquam umbone pependit".
sublimis in aere nisus Nisus rex Megarensium, pater Scyllae, de quo plenius in bucolicis diximus.
progeniem parvam d. q. r. n. de corvis Plinius in naturali historia hoc dicit, eos esse obliviosos et plerumque minime. ad nidos suos reverti; sed quadam ratione naturae haec ad suos congerunt nidos, quae vermes possint creare, ex quibus relicti eorum pulli aluntur interdum. horum oblivionem probat etiam ex rebus, quas cum absconderint, derelinquunt: quod etiam mustelae dicuntur efficere.
haud eqvidem credo proponit sibi quaestionem acerrimam et de intima philosophia, quam tamen tota facilitate dissolvit. nam quaerit, cur homines, quos constat esse prudentiores animalibus, per se non sentiant qualitatem aeris futuri, sed eam magis ex aliis animalibus colligant. et hoc dicit: homines prudentiam habere naturalem et suo iudicio posse vel laetos esse vel tristes: quae res in haec animalia cadere minime possunt, quae nihil suum habent, sed naturam aeris sequuntur et pro eius qualitate aut laeta videntur aut tristia, nec praedicere aeris naturam videntur, sed eam vel prosperam vel adversam advenientem sequuntur. nos vero et laeti esse inter nubila possumus et in serenitate solliciti.
aut rerum fato prudentia maior id est non est illis divinitus concessum ingenium, nec prudentia, quae est maior rerum fato: alibi "metus omnis et inexorabile fatum subiecit pedibus strepitumque Acherontis avari".
iuppiter umidus aer, ut "manet sub Iove frigido venator".
concentus mixtus cantus, id est symphonia.
laetae pecudes aeris serenitate gaudentes.
solem ad rapidum velocem. et notandum, haec signa magis fida et subtiliora esse, quae ex luna vel sole colligimus.
lunasque sequentes ordine respicies non 'ordine respicies', sed 'ordine', id est rationabiliter, 'solem sequentes': luna enim solis circulum sequitur, licet ipsa inferior sit. Donatus dicit, 'lunas' noctes accipiendas; sed male: non enim signa, quae dicturus est, ex nocte, sed ex luna colligimus.
numqvam te crastina fallet hora hyperbole est: ne hora quidem te decipiet. neque insidiis noctis capiere serenae decipiere: nam aphaeresis est. et plerumque scimus nos decipi serenitate.
comprenderit concluserit.
agricolis pelagoque p. i. si non habuerit pura cornua et intra eam nigrum aerem videris, erit ubique pluvia: sic supra "omnia plenis rura natant fossis atque omnis navita ponto (umida vela legit.)"
virgineum suffuderit o. r. forinsecus habuerit: nam de interiore parte 'infuderit' diceret.
aurea phoebe pulchra, ut "at non Venus aurea contra". 'Phoebe' autem venit ab eo quod est 'Phoebus'. et sciendum, propria nomina femininum ex se tantum, non etiam neutrum facere, ut 'Phoebus Phoebe', 'Iulius Iulia', 'Tullius Tullia', non ut appellativum 'doctus docta doctum'.
sin ortv quarto n. q. i. c. a. Aratus tertiam dicit ani madvertendam lunam, hic quartam, non illud improbans, sed hoc magis probans: nam ad hoc pertinet 'namque is certissimus auctor'.
exactum ad mensem usque ad mensis ultimam partem: unde et exacti menses dicuntur, qui circa partum sunt: ipse in sequentibus "exactis gravidae cum mensibus errant".
glauco hic piscator fuit de Anthedone civitate. qui cum captos pisces super herbam posuisset in litore et illi recepto spiritu maria rursus petissent, sensit quandam herbarum potentiam, quibus esis conversus est in numen marinum. Panopea autem nympha est marina. inoo melicertae patronymicon est a matre Ino. sane Ino et Melicerta postquam sunt in numina commutati, graece Palaemon et Leucothea sunt appellati, latine Portunus et Mater Matuta.
conditus in nubem id est si orbis eius quasi concavus fuerit: quod ipse exprimit dicens 'medioque refugerit orbe'.
sinister noxius.
male defendet non defendet: nam decussis pampinis etiam uva vim grandinis patitur.
profuerit meminisse magis ideo 'magis', quia a sole venientia vespertina signa meliora sunt.
caeruleus pluviam d. breviter collecta conclusio.
me nocte p. a. i. gratiosiorem sensum fecit interposita suae personae commemoratione: nam hoc dicit, nulli se suadere illa nocte navigare.
at si cum referetque diem c. q. r. hoc ad futurae serenitatis pertinet signum: nam si de ipso die dicas, stultissimum est.
claro aqvilone serenifico, quia est et nubilus, sicut fere omnes venti: Horatius "albus ut obscuro deterget nubila caelo saepe notus neque parturit imbres perpetuos".
denique quid vesper serus vehat conclusio est, quae hoc continet: signa quae possumus ex stellis vel ex ventis colligere, melius ex sole colligimus. quid cogitet umidus auster id est in quam se partem inflectat, utrum ad serenitatem, an ad pluvias, ut diximus supra.
quis dicere falsum a. fallacem: Sallustius "ambitio multos mortales falsos fieri coegit". caecos tumultus coniurationes, latentes insidias.
ille etiam extincto miseratus c. r. bonum epilogi repperit locum, ut in Augusti gratiam defleat Caesaris mortem. constat autem, occiso Caesare in senatu pridie iduum Maiarum solis fuisse defectum ab hora sexta usque ad noctem: quod quia multis tractum horis est, dicit 'aeternam timuerunt saecula noctem'.
obscura ferrugine alibi "et ferrugine clarus". ferrugo autem est purpura nigrior Hispana.
impia saecula quibus fuerat Caesar occisus.
et aeqvora ponti non sine causa addidit 'ponti', quia sunt et campi aequora, ut "ac prius ignotum ferro quam scindimus aequor".
inportunaeque volucres in alienum tempus ruentes, ut striges aut bubones, nocte gaudentes, per diem possent videri.
undantem ruptis fornacibus aetnam malum enim omen est, quando non fumi, sed flammarum egerit globos: et ut dicit Livius, tanta flamma ante mortem Caesaris ex Aetna monte defluxit, ut non tantum vicinae urbes, sed etiam Regina civitas afflaretur. 'undantem' autem undae modo flammas vomentem.
toto germania c. a. bene 'Germania', quam vicerat Caesar, ut eo occiso in rebellionem videretur exsurgere.
insolitis tremuerunt motibus a. aut novis, id est numquam ante in Alpibus factis, aut magnis et maioribus solito.
sub obscurum circa noctis obscurum. pecudesque locutae infandum aut infanda verba protulerunt, aut hoc ipsum infandum fuit, quod sunt contra naturam locutae.
inlacrimat templis ebur scilicet simulacrorum. aeraque sudant signa sunt laboris futuri.
insano magno, ut "quid tantum insano iuvat indulgere dolori?" et sciendum, flumina cum supra modum crescunt, non tantum ad praesens inferre damna, sed etiam alia futura significare.
fluviorum rex eridanus Padum dicit. 'fluviorum' autem 'rex' per Italiam, aut certe per totum orbem, secundum quod dicit Lucanus, qui ait cum de isto flumine loqueretur "non minor hic Nilo, nisi quod per plana iacentis Aegypti Libycas Nilus stagnaret harenas: non minor hic Histro", "nisi quod, dum permeat orbem, Hister casuros in quaelibet aequora fontes accipit et Scythicas exit non solus in undas".
ceciderunt plura sereno fulgura omen est in eo, quia et caelo sereno missa sunt fulmina et plura sunt missa.
diri cometae crinitae, pessimae, quia sunt et bonae, ut docuimus in Aeneide, factae ex Iove vel Venere: quam rem plenissime Avienus exsequitur.
paribus telis Lucanus "pares aquilas et pila minantia pilis".
iterum videre philippi civitas Thessaliae, in qua primo Caesar et Pompeius, postea Augustus et Brutus cum Cassio dimicaverunt.
nec fuit indignum superis quasi exclamatio est ad deos.
emathiam Thessaliam, dictam ab Emathio rege. Haemus autem mons est Thessaliae.
incurvo una pars orationis est.
scabra aspera: unde et scabies dicitur a corporis asperitate.
galeas inanes concavas ut "galeam ante pedes proiecit inanem". grandia ossa aut multa aut ingentia, quasi antiquorum et heroum.
dii patrii patrii dii sunt, qui praesunt singulis civitatibus, ut Minerva Athenis, Iuno Karthagini. indigetes indigetes proprie sunt dii ex hominibus facti, quasi in diis agentes, abusive  omnes generaliter, quasi nullius rei egentes. vestaque mater quae tuscum tiberim et romana p. s. poetice: nam verum nomen eius numinis, quod urbi Romae praeest, sciri sacrorum lege prohibetur: quod ausus quidam tribunus plebis enuntiare in crucem levatus est.
laomedonteae luimus p. t. excusat Augusti tempora et eum dicit suis viribus compensare tanta damna rei publicae, quae ex maiorum vitiis descendisse confirmat: Horatius "neclegis inmeritis nocituram postmodo te natis fraudem committere".
hominum queritur curare triumphos cum caelestes possis mereri.
fas versum atque nefas apud homines scilicet, qui spernunt licita, appetentes inlicita.
sqvalent abductis a. c. ad bella, ut "et latos vastant cultoribus agros".
hinc movet euphrates illinc g. b. undique bellum movetur: Euphrates namque orientis est fluvius, Germania occidentis provincia.
vicinae ruptis inter se l. v. a. f. et externa et civilia bella desaeviunt.
ut cum carceribus sese effudere q. hoc vult dicere: res publica quidem habet optimum imperatorem, sed tanta sunt vitia temporum praeteritorum, quae in dies singulos aucta sunt, quemadmodum in processu equorum cursus augetur, ut ea, licet optimus, rector refrenare non possit, sicut et auriga a ferventi cursu equos non potest plerumque revocare.
addunt in spatia currendo plus eorum cursus augetur.
neque audit currus h. id est equi. sane sciendum, translationem hanc esse, non comparationem, quae si ponatur in fine, vitiosum est. et aliter: notandum est, quod poeta librum in comparatione finierit. antithesis tertia, ubi in utraque voce fit commutatio: sic enim rectum sit 'fertur curru auriga neque audiunt equi habenas'.
