
Ianus annum circinat,
ver estatem nuntiat
calcat Phebus ungula,
dum in Taurum flectitur,
Arietis repagula.
Refl.

Amor cuncta superat,
Amor dura terebrat.
 



Procul sint omnia
tristia!
dulcia
gaudia
sollemnizent Veneris gymnasia!
decet iocundari,
quos militare contigit
Dioneo lari.
Refl.

Amor cuncta superat,
Amor dura terebrat.
 



Dum alumnus Palladis
Cytheree scolam
introissem, inter multas
bene cultas
vidi unam solam
facie
Tyndaridi
ac Veneri
secundam,
plenam elegantie
et magis pudibundam.
Refl.

Amor cuncta superat,
Amor dura terebrat.
 



Differentem omnibus
amo differenter.
novus ignis in me furit
et adurit
indeficienter.
nulla magis nobilis,
habilis,
pulchra vel amabilis,
nulla minus mobilis,
instabilis,
infronita reperitur
vel fide mutabilis.
eius letum vivere
est meum delectari.
diligi si merear,
hoc meum est beari.
Refl.

Vincit Amor omnia,
regit Amor omnia.
 



Parce, puer, puero!
fave, Venus, tenero,
ignem movens,
ignem fovens,
ne mori sit, quod vixero,
nec sit ut Daphnes Phebo,
cui me ipsum dedo!
olim tiro Palladis
nunc tuo iuri cedo.
Refl.

Vincit Amor omnia,
regit Amor omnia.
 

 


 



«Bruma, veris emula,
sua iam repagula
dolet demoliri;
demandat Februario,
ne se a solis radio
sinat deliniri.
 



Omnis nexus elementorum
legem blandam sentit amorum.
sed Hymeneus eorum
iugalem ordinat torum,
votis allubescens deorum
piorum.
 



Sed Aquilonis
ira predonis
elementis officit,
ne pariant; nec tamen in hoc proficit.
sed Hymeneus obicit
eius se turbini;
in hoc enim numini
deserviunt Dione.
 



Felicibus stipendiis
Dione freta gaudiis
gaudet suos extollere.
qui se suo iugo libere
non denegant submittere,
quam felici vivere
vult eos pro munere!
 



Optat Thetis
auram quietis,
ut celo caput exerat
suosque fructus proferat.
Ceres quoque secus undam cursitat
et tristia sollicitat
inferorum numina
pro surrepta Proserpina.
 



Elementa supera
coeunt et infera.
hinc illis vocabula
sunt attributa mascula;
illis vero feminina
congrue sunt deputata nomina,
quia rerum semina
concipiunt ut femina.
 



Sol, quia regnat in Piscibus
celestibus,
dat copiam
plenariam
piscationi,
reddens formam turbide Iunoni.»
 



Ista Phrison decantabat
iuxta regis filiam,
egram que se simulabat,
dum perrexit per viam
 



Desponsari, sed hec gnanus
notans sponso retulit.
mox truncatur ut profanus.
tandem sponso detulit.
 

 


 



Iam ver oritur.
veris flore variata
tellus redimitur.
excitat in gaudium
cor concentus avium
voce relativa
Iovem salutantium.
in his philomena
Tereum reiterat
et iam fatum
antiquatum
querule retractat.
sed dum fatis obicit
Itym perditum,
merula
choraulica
carmina
coaptat.
 



Istis insultantibus
casibus
fatalibus
in choree speciem
res reciprocatur.
his autem conciliis
noster adest Iupiter
cum sua Iunone,
Cupido cum Dione,
post hos Argus stellifer
et Narcissus floriger
Orphëusque plectriger,
Faunus quoque corniger.
 



Inter hec sollemnia
communia
alterno motu laterum
lascive iactant corpora
collata
nunc occurrens,
nunc procurrens
contio pennata:
 



Mergus aquaticus,
aquila munificus,
bubo noctivagus,
cygnus flumineus,
phenix unica,
perdix lethargica,
hirundo domestica,
columba turtisona,
upupa galigera,
anser sagax,
vultur edax,
psitacus gelboicus,
miluus gyrovagus,
alaudula garrula,
ciconia rostrisona.
 



His et consimilibus
paria
sunt gaudia;
demulcet enim omnia
hec concors consonantia.
 



Tempus est letitie.
nostro tempore
vernant flores
in pratis virentibus,
et suis rebus
decus auget Phebus
in nostris finibus.
 

 


 



Ecce, chorus virginum,
tempore vernali,
dum solis incendium
radios equali
moderatur ordine,
nubilo semoto
fronde pausa tilie
Cypridis in voto!
Refl.

Cypridis in voto
fronde pausa tilie,
Cypridis in voto!
 



In hac valle florida
floreus flagratus,
inter septa lilia
locus purpuratus.
dum garritus merule
dulciter alludit,
philomena carnmine
dulcia concludit.
Refl.

Cypridis in voto
fronde pausa tilie,
Cypridis in voto!
 



Acies virginea
redimita flore –
quis enarret talia!
quantoque decore
prenitent ad liquidum
Veneris occulta!
Dido necis meritum
proferat inulta.
Refl.

Cypridis in voto
fronde pausa tilie,
Cypridis in voto!
 



Per florenta nemorum
me fortuna vexit.
arcum Cupidineum
vernula retexit.
quam inter Veneream
diligo cohortem,
langueo, dum videam
libiti consortem.
Refl.

Cypridis in voto
fronde pausa tilie,
Cypridis in voto.
 



Questio per singulas
oritur: honesta
potiorque dignitas
casta vel incesta?
Flora, consors Phyllidis,
est sententiata:
«caste non est similis
turpiter amata.»
Refl.

Cypridis in voto
fronde pausa tilie,
Cypridis in voto!
 



Iuno, Pallas, Dione,
Cytherea dura
affirmant interprete
Flore verbi iura:
«flagrabit felicius
nectare mellito
castam amans potius
quam in ‹infinito›.»
Refl.

Cypridis in voto
fronde pausa tilie,
Cypridis in voto!
 



Iura grata refero
puellarum ludis.
Vigeant in prospero
pudice futuris!
actibus emeritas
nulla salutaris,
contingat iocunditas
† spes adulta caris!
Refl.

Cypridis in voto
fronde pausa tilie,
Cypridis in voto!
 

 


ca. 1100 ?
 



Captus amore gravi
me parem rebar avi
fede revincte lari,
que procul ethra videt
nec modulando silet,
inde perire libet.
 



. . . . . . . . . . . . . .
psallere, virgo, pridem,
non semper hec ibidem,
quam scrutabundus amor
notarat et amaror.
hinc ortus ille clamor.
 



Est bilis amarissima,
qualem gignit Sardonia,
 



In incentivo Veneris
eiusque miri generis
 



Militiam proponere,
non posse votum solvere.
 



Hec, ecce, virgo inclita,
tibi notabis edita:
 



Amor instillat, quare
te, virgo, salutare
velim; sed onus grave
videris acerbare,
 



Dum affligis immeritum,
grave ferens imperium,
vilipendens obloquium,
me minans in interitum,
fidem promittens alteri,
contradicendo Cypridi.
 



Ecce querimonia,
quam genuit amor;
me misit in suspiria
Venereus favor.
 



Cuncta sprevi virginum
ego tripudia,
te volens michi iungere.
modo diludia
 



Quesivique gratiam;
sed iam alterius
captas benivolentiam;
quo nil deterius
 



Queo fari.
nec solari
me curat Glycerium;
 



Me fastidit
et allidit,
estimans inglorium.
 



Bella gero
cum severo
Cypridis ob meritum.
 



Dum mens unam te recolit
famaque nefas comperit,
pupilla fletum protulit;
iam expedit,
ut vera loquamur.
 



Amaveram pre ceteris
te, sed amici veteris
es iam oblita; superis
vel inferis
ream te criminamur?
 



Dolor, fletus,
ire, metus
tremebundis artubus
simul incubuere.
 



Pre dolore
verso more
canticum conticuit;
nil restat nisi flere.
 



Sorte dira
pendet lyra,
spreta luget. Atropos
filum cessavit nere.
 



Me mergis hic,
cum sis illic;
nutando sic
non stabis hic.
 



Sed lubrica    contagia
te gaudes insectari;
prostibulum patibulo
iam meruit piari.
en, oro te per superos:
tibi ames obnoxios;
reclude secretarios,
quos nil iuvat amari!
 



Si lethargum vite
insectabor lite,
† hanc colis rite,
† et ego te
in soliloquiorum
carmine canebam,
te unam sapiebam,
idque iustum rebar;
sed nichil audis horum.
 



Michi te subdideras
et amore iunxeras
fallentis vite semitas,
et te ita subverteras,
ut redimam me vivere
presumptuosa temere
amores vi transponeres,
ut cor meum contereres.
 



Usque quo te perferam,
quam premit emulatio?
 



Ut quid agis perperam,
o dira simulatio?
 



Ex fraudibus alternis
et ignominia
cur emula superbis,
bifrons, ingloria?
 



Cum federa discerpis,
o preceps nimia,
te funditus evertis
ceu Bachanaria.
 



Si balbi more veritus
nil ausim fari penitus,
† obnixeram emeritus,
quem captat hic interitus.
 



O Cypris alma, conspice
tue clientem opere
penamque nobis exime,
quam patimur indebite!
tu lamiam interripe
eiusque rixas opprime!
 

 


 



Cupido mentem gyrat
telumque minans vibrat,
Favonius aspirat
nectar, quo venas inflat
 



Medullitus; id teneris
pergratum est in feminis,
quas alit affabilitas
atque cordis simplicitas.
 



Semel, opto, basia
michi quod offerat,
quam sorte de infantia
Natura venustat.
 



Post hanc nulla complacet,
quam sic assumpserim,
cum potius amabiles
te propter spreverim.
 



Iam odorus
noster torus
demoratur; inscia
 



Es optata,
sed vocata
non occurris, intima.
 



Gaude, proles regia,
que vite privilegia
gestas! ecce Venerea
collegia
per te floruerunt.
 



Si iam detur optio,
tuo quod utar osculo
et membris in crepuscolo
sub otio,
aspera non erunt.
 



Matutini sideris
iubar preis,
et lilium
rosaque periere.
 



Micat ebur dentium
per labium,
ut Sirium
credat quis enitere.
 



Si Menalus    fatidicus
virginibus
michi det omne fari,
Etna, mons occiduus,
Ponto ferat minas prius,
quam desinat, virgo, tuus
honor laudari.
 



Amores ergo fidibus
canendi sunt his rudibus,
cibentur ut his fructibus:
stipendium erit Venus,
 



Furores quando lenit
Venus, que corda ferit.
incitamentum Veneris
fastidium est ceteris.
quod laudis michi titulum
clarumque det obsequium!
 



Intemerata virginum,
serena respice
et generosa supplicis
iam vota perfice!
 

 


 



Siquem Pieridum ditavit contio,
nulli Teïorum aptetur otio
par Phebi cithare
sum in verno nectare.
 



Cui pre cunctis virginum obedio,
† vita me potest alere vel mortis tedio.
† sed decus hoc intimum
mavult potissimum.
 



Terminum vidit brume desolatio;
gaudent funditus in florum exordio,
qui norunt Cypridem,
plaudentes eidem.
 



Nunquam tanti cordis fui, pro Iupiter!
de spe Venerea, opinor; iugiter
me vita fertilis
alit et spes habilis.
 



Me risu linea
regit virginea;
nunc ergo tinea
meroris pellitur,
dolor avellitur,
tremor percellitur.
 



Cui tanta claritas
ac mira caritas,
fecunda largitas
semper et undique
arrident utique,
hanc opto denique.
 



Ne miretur ducis tante
quis sublimitatem,
que me verbi vi prestante
doctum reddit plus quam ante,
stillans largitatem!
 



O decora
super ora
belli Absalonis
et non talis,
ut mortalis
sis conditionis!
 



Michi soli,
virgo, noli
esse refragata!
queso finem,
ut reclinem
a re desperata.
 



Tuum prestolor nuntium:
dele merorem conscium,
mundani decus iubaris,
o verecunda Tyndaris!
 



Apollo mire vinctus est
Peneide respecta;
sic meus amor tinctus est
re veteri deiecta.
 



Magnetem verum iterat
virgo mire perfecta,
attractu crebro superat
me gratia directa.
 



Miranda de Priamide
rememorantur gesta,
qui militavit floride;
sed squalent mea festa.
 



Florenti desolatio
non esset conturbatio;
sed mea plus tremit ratio,
† quam Dionea sit dilatio.
quid facio?
 



Gratia,
solacia
donato menti languide,
mea dos,
amorum flos,
morigerata vivide!
 



Amantum lis,
te, quicquid vis,
da laudi bene placide!
nil tibi par,
electe lar
letitie fervide.
 



Te visa primitus
exarsi penitus;
proinde gemitus
durat perenniter.
tu deme leniter
illatum duriter!
 



† Hec est dira sors,
nec durior est mors.
num mee vite sors
stat ritu prospero?
quam soli confero,
repugnat tenero!
 



Huic me corde flagrante
nosco intricatum,
cuius nutu me versante
et ad votum conspirante
me fero beatum.
 



Aptiorem,
dulciorem
nollem reperire,
quam elegi,
mee legi
si dat subvenire.
 



Plus amarem,
plus optarem
sui verbi dona,
quam si mundi
† vi iocundi
fungerer corona.
 



. . . . . . . . . . . . . .
. . . . . . . . . . . . . .
. . . . . . . . . . . . . .
. . . . . . . . . . . . . .
 



Sed primum exaltandus est
risus clarificatus,
a quo Iovis secundus est,
michi significatus.
 



Effectum si non invenit,
ut me velit amare,
pie rogo, quod convenit:
me queat tolerare.
 



Sed si nos, Discordia,
tuo more disponis,
mutabo iam primordia
mee professionis.
 



Ergo, nitidior sidere,
respice, si me vis vivere!
nam flores constat emergere;
tuo me solatum federe
da ludere!
 

 


 



Dum Diane vitrea
sero lampas oritur
et a fratris rosea
luce dum succenditur,
dulcis aura zephyri
spirans omnes etheri
nubes tollit;
sic emollit
vis chordarum pectora
et immutat
cor, quod nutat
ad amoris pignora.
 



Letum iubar Hesperi
gratiorem
dat humorem
roris soporiferi
mortalium generi.
 



O quam felix est antidotum soporis,
quod curarum tempestates sedat et doloris!
dum surrepit clausis oculorum poris,
ipsum gaudio equiperat dulcedini amoris.
 



Morphëus in mentem
trahit impellentem
ventum lenem segetes maturas,
murmura rivorum per harenas puras,
circulares ambitus molendinorum,
qui furantur somno lumen oculorum.
 



Post blanda Veneris commercia
lassatur cerebri substantia.
hinc caligant mira novitate
oculi nantes in palpebrarum rate.
hei, quam felix transitus amoris ad soporem,
sed suavior regressus ad amorem!
 



Ex alvo leta fumus evaporat,
qui capitis tres cellulas irrorat;
hic infumat oculos
ad soporem pendulos
et palpebras sua fumositate
replet, ne visus exspatietur late.
unde ligant oculos virtutes animales,
que sunt magis vise ministeriales.
 



Fronde sub arboris amena,
dum querens canit philomena,
suave est quiescere,
suavius ludere
in gramine
cum virgine
speciosa.
si variarum
odor herbarum
spiraverit,
si dederit
torum rosa,
dulciter soporis alimonia
post Veneris defessa commercia
captatur,
dum lassis instillatur.
 



O in quantis
animus amantis
variatur vacillantis!
ut vaga ratis per equora,
dum caret ancora,
fluctuat inter spem metumque dubia
sic Veneris militia.
 

 


Petrus Blesensis

(ca. 1135 - ca. 1204)

 



Olim sudor Herculis,
monstra late conterens,
pestes orbis auferens,
claris longe titulis
enituit;
sed tandem defloruit
fama prius celebris,
cecis clausa tenebris,
Ioles illecebris
Alcide captivato.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 



Hydra damno capitum
facta locupletior,
omni peste sevior,
reddere sollicitum
non potuit,
quem puella domuit.
iugo cessit Veneris
vir, qui maior superis
celum tulit humeris
Atlante fatigato.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 



Caco tristis halitus
et flammarum vomitus
vel fuga Nesso duplici
non profuit;
Geryon Hesperius
ianitorque Stygius,
uterque forma triplici
non terruit,
quem captivum tenuit
risu puella simplici.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 



Jugo cessit tenero,
somno qui letifero
horti custodem divitis
implicuit,
frontis Acheloie
cornu dedit Copie,
apro, leone domitis
enituit,
Thraces equos imbuit
cruenti cede hospitis.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 



Antei Libyci
luctam sustinuit,
casus sophistici
fraudes cohibuit,
cadere dum vetuit;
sed qui sic explicuit
lucte nodosos nexus,
vincitur et vincitur,
dum labitur
magna Iovis soboles
ad Ioles
amplexus.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 



Tantis floruerat
laborum titulis,
quem blandis carcerat
puella vinculis.
et dum lambit osculis,
nectar huic labellulis
Venereum propinat;
vir solutus otiis
Venereis
laborum memoriam
et gloriam
inclinat.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 



Sed Alcide fortior
aggredior
pugnam contra Venerem.
ut superem
hanc, fugio;
in hoc enim prelio
fugiendo fortius
et melius
pugnatur,
sicque Venus vincitur:
dum fugitur,
fugatur.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 



Dulces nodos Veneris
et carceris
blandi seras resero,
de cetero
ad alia
dum traducor studia.
o Lycori, valeas
et voveas,
quod vovi:
ab amore spiritum
sollicitum
removi.
Refl.

Amor fame meritum
deflorat,
amans tempus perditum
non plorat,
sed temere
diffluere
sub Venere
laborat.
 

 


De XII virtutibus Herculis
Ausonius

(ca. 310 - 395)

 

Prima Cleonei tolerata erumna leonis.
Proxima Lerneam ferro et face contudit hydram.
Mox Erymantheum vis tertia perculit aprum.
Eripedis quarto tulit aurea cornua cervi.
Stymphalidas pepulit volucres discrimine quinto.
Threiciam sexto spoliavit Amazona balteo.
Septima in Augeis stabulis impensa laboris.
Octava expulso numeratur adoria tauro.
In Diomedeis victoria nona quadrigis.
Geryone extincto decimam dat Hiberia palmam.
Undecimo mala Hesperidum districta triumpho.
Cerberus extremi suprema est meta laboris.
 

 


 



Quocumque more motu volvuntur tempora,
eadem fretus eucrasi pulso tympana.
 



Seu Philogeus
in imis moretur,
aut Euricteus
solito vernali femine rubens notetur,
vel dum coruscus Acteon estivo lumine repletur,
sive Lampas radians autumni copia ditetur:
ab uno semper numine michi salus debetur.
 



Brevi spectata
Basythea immisit,
quod expectata
tempore tanto Euryale tandem subrisit.
sola Euphrosyne strictrici emula fautrix michi sit,
cui Dione nudula per quandam dulciter arrisit!
nam allotheta cecinit hoc carmen, quod promisit.
 



Cypris barbata
gaudeat occultu
iam renovata
maturo tumultu!
virgo dudum femine
habitum mentita,
nec fallit in virgine
Veneris perita.
nomine pudico palliat
Venereum libamen,
provida, ne palam ebulliat
experte rei famen.
devirginata tamen
non horruit, cum iteravit nature luctamen.
 



Fautor sis, Paris,
Veneris agonis!
Venus, fruaris
amplexibus Adonis!
myrtum libans Indicam
fanis Citheronis
testem ponam pedicam
mee conditionis.
Delio liberior immobili
non superor cohorte.
spes lassam rem impulit, dum nobili
fruar tori consorte.
nec admittetur forte;
nam intra seram militavi virginalis porte.
 



Pallerem,    nisi me    veteri    miranda decore
virgo probaret;
 



Marcerem,    nisi spe    Veneri    fuscata timore
me stimularet.
 



Inclita    res ita    cognita,    perdita    dat michi fata;
namque rogavi,
 



Cui pia    basia,    dulcia,    suavia,    congeminata
multiplicavi.
 



Hac bibo pocula vite,
hoc decus est michi mite,
 



Que satis est michi culta,
obvia secula multa.
 



Sat modo mature
sum confessus eam;
 



† Claudit opus dure,
dum complector eam.
 



Gratia letitie
iure cupita,
 



Moribus et facie
tam redimita,
 



Flosculo presignis,
dote leporis,
 



Foveat me signis
dulcis amoris!
 



Hoc memor corde serva,
quod te mea Minerva
nunc prudens, nunc proterva
multiformis hactenus    declarat harmonia:
prosa, versu, satira    psallens et rhythmachia
te per orbem intonat    scolaris symphonia.
 



Siquis versat, quod verso,
amans et e converso
corde nichil diverso
petat, optet, supplicet,    ut duret amor meus,
ego vicem replicans    non ero fraudis reus,
ut tali freto federe    sit annus iubileus!
 

 


 

Acteon, Lampos,    Erythreus et Philogeus:
Istis nominibus    poterit spectare peritus
Quemque diem tantum    tempus retinere quaternum.
Acteon primum    Greci dicunt rubicundum:
Nam sol purpureum    iam mane novo tenet ortum.
Post graditur Lampos, est qui cognomine fulgens:
Nam tunc splendorem    sentimus sole micantem.
Ardens Erythreus    sequitur, sic iure vocatus:
Est nam quisque dies medius    fervore repletus.
Post hos extremus    procedit tunc Philogeus,
Dictus amans terram,    quod vespere tendit ad illam:
Nam vult occasum    terris inducere certum.
 

 


ca. 1170
Petrus Blesensis

(ca. 1135 - ca. 1204)

 



A globo veteri
cum rerum faciem
traxissent superi
mundique seriem
prudens explicuit
et texuit
Natura,
iam preconceperat,
quod fuerat
factura.
 



Que causas machine
mundane suscitans,
de nostra virgine
iam dudum cogitans
Plus hanc excoluit,
plus prebuit
honoris,
dans privilegium
et pretium
laboris.
 



In hac pre ceteris
totius operis
Nature lucet opera.
tot munera
nulli favoris contulit,
sed extulit
hanc ultra cetera.
 



Et, que puellulis
avara singulis
solet partiri singula:
huic sedula
impendit copiosius
et plenius
forme munuscula.
 



Nature studio
longe venustata,
contendit lilio
rugis non crispata
frons nivea.
simplices siderea
luce micant ocelli.
 



Omnes amantium
trahit in se visus,
spondens remedium
verecunda risus
lascivia.
arcus supercilia
discriminant gemelli.
 



Ab utriusque luminis
confinio
moderati libraminis
iudicio
naris eminentia
producitur venuste
quadam temperantia:
nec nimis erigitur
nec premitur
iniuste.
 



Allicit verbis dulcibus
et osculis,
castigate tumentibus
labellulis,
roseo nectareus
odor infusus ori.
pariter eburneus
sedet ordo dentium
par nivium
candori.
 



Certant nivi, micant lene
pectus, mentum, colla, gene;
sed, ne candore nimio
evanescant in pallorem,
precastigat hunc candorem
rosam maritans lilio
prudentior    Natura,
ut ex his fiat aptior
et gratior
mixtura.
 



Rapit michi me Coronis,
privilegiata donis
et Gratiarum flosculis.
nam Natura, dulcioris
alimenta dans erroris,
dum in stuporem populis
hanc omnibus ostendit,
in risu blando retia
Veneria
tetendit.
 

 


 



Saturni sidus lividum    Mercurio micante
fugatur ab Apolline    Risum Iovis nudante;
redit ab exilio    ver coma rutilante.
 



Cantu nemus avium
lascivia canentium
suave delinitur,
fronde redimitur;
vernant spine floribus
micantibus,
signantibus
Venerem, quia spina pungit, flos blanditur.
 



Mater Venus subditis amori
dulcia
stipendia
copia
largiri delectatur uberiori.
 



Dulcis aura Zephyri
spirans ab occidente
Iovis favet sideri
alacriori mente,
Aquilonem carceri
Eolo nolente
deputans; sic ceteri
glaciales spiritus diffugiunt repente.
redit calor etheri,
dum caligo nubium rarescit Sole Taurum tenente.
 



Sic beati spes, halitus fiagrans oris tenelli,
dum acclinat basium,
scindit nubem omnium
curarum; sed avelli
nescit, ni congressio sit arcani medica duelli.
 



Felix hora huius duelli,
cui contingit nectar adunare melli!
quam felix unio,
cuius suavitatis poculo
sopiuntur sensus et ocelli!
 

 


 



Estas in exilium
iam peregrinatur,
leto nemus avium
cantu viduatur,
pallet viror frondium,
campus defloratur.
exaruit,
quod floruit,
quia felicem statum nemoris
vis frigoris
sinistra denudavit
et ethera silentio
turbavit,
exilio
dum aves relegavit.
 



Sed amorem,
qui calorem
nutrit, nulla vis frigoris valet attenuare,
sed ea riformare
studet, que corruperat brume torpor. amare
crucior,
morior
vulnere, quo glorior.
eia, si me sanare
uno vellet osculo,
que cor felici iaculo
gaudet vulnerare!
 



Lasciva, blandi risus,
omnes in se trahit visus.
labia
Veneria
tumentia
– sed castigate – dant errorem
leniorem,
dum dulcorem
instillant, favum mellis, osculando,
ut me mortalem negem aliquando.
leta frons tam nivea,
lux oculorum aurea,
cesaries subrubea,
manus vincentes lilia
me trahunt in suspiria.
rideo,
cum video
cuncta tam elegantia,
tam regia,
tam suavia,
tam dulcia.
 

 


 



Estatis florigero tempore
sub umbrosa residens arbore,
avibus canentibus in nemore,
sibilante serotino frigore,
mee Thisbes adoptato fruebar eloquio,
colloquens de Veneris blandissimo commercio.
 



Eius vultus,
forma, cultus
pre puellis,
ut sol stellis,
sic prelucet.
o inducet
hanc nostra ratio,
ut dignetur suo nos beare consortio?
 



Nil ergo restat satius,
quam cecam mentis flammam denudare diffusius.
audaces fortuna iuvat penitus.
his ergo sit introitus:
 



«Ignem cecum sub pectore
longo depasco tempore,
qui vires miro robore
toto diffundit corpore.
 



Quem tu sola, percipere
si vis, potes extinguere,
. . meum semivivere
felici ligans federe.»
 



«Amoris spes est dubia,
aut verax aut contraria.
amanti necessaria
virtutis est constantia.
 



Pre ceteris virtutibus est patientia
amoris famulantia.
 



Sed et ignem, qui discurrit per precordia,
fax extinguat alia!
 



Noster amor non furtiva, non fragilia
amplexatur gaudia.»
 



«Ignis, quo crucior,
immo quo glorior,
ignis est invisibilis.
 



Si non extinguitur,
a qua succenditur,
manet inextinguibilis.
 



Est ergo tuo munere
me mori vel me vivere.
 



«Quid refert pro re pendula
vite pati pericula?
 



Est pater,    est mater,
est frater,    qui quater
die me pro te corripiunt,
 



Et vetulas    per cellulas
et iuvenes per speculas
deputantes nos custodiunt;
 



Argumque centioculum
plus tremo quam patibulum.
 



Est ergo dignum
virum benignum
vitare signum,
unde malignum
murmur cursitat per populum.»
 



«Times in vanum!
tam est arcanum,
quod nec Vulcanum
curo cum sophisticis catenis.
 



Stilbontis more
Letheo rore
Argum sopore
premam, oculis clausis centenis.»
 



«In trutina mentis dubia
fluctuant contraria
lascivus amor et pudicitia.
 



† Sed eligo, quod video:
collum iugo prebeo,
ad iugum tamen suave transeo.»
 



«Non bene dixeris
iugum secretum Veneris,
quo nil liberius,
nil dulcius,    nil melius.
 



O quam dulcia
sunt hec gaudia!
Veneris furta sunt pia.
 



Ergo propera
ad hec munera!
carent laude dona sera.»
 



«Dulcissime!
totam subdo tibi me.»
<<< operis index  <<< retro  porro >>>