De cruce signatis
 



Fides cum Ydolatria
pugnavit, teste gratia,
agresti vultu turbida,
mundi non querit tegmina,
sed forti fidens pectore,
dives una cum paupere.
 



Propheta teste misera
tu Babylonis filia,
beatus est, qui parvulos
petre collidit tuos.
prisci das penas sceleris
Chaldea nunc metropolis.
 



Iohannes super bestiam
sedere vidit feminam
ornatam, ut est meretrix,
in forma Babylonis.
sed tempus adest calicis
ad feces usque sceleris.
 



Princeps vocatur principum,
qui colla premit gentium,
costam scandat tetragoni
sedentis ut eterni,
sub Herculis memoria
vexilla ponens rosea.
 



Navis in artemonem
quem Deus ponet hominem,
velum triangulatum
cuius regat pulcherrimum?
hoc militum tripudio
letetur Pacis Visio!
 



Confusionis civitas
decepit te, Gentilitas,
inniteris harundini
cladem lature manui;
revertere, revertere,
factoris opus respice!
 



Qui colunt cacodemones,
non fiunt illis similes,
qui fibris non utuntur,
dum illis insculpuntur,
nec vox inest nec ratio
nec locus in arbitrio?
 



Beati sunt mucrones,
quos portant Christi milites
suffulti crucis tegmine,
sub cuius gaudent robore,
quorum felix atrocitas
constringit te, Gentilitas.
 



De viis atque sepibus
et mundi voluptatibus
compellimur intrare,
nunc nuper epulare
gustu sepe medullitus;
quam suavis sit Dominus.
 



Nam panis filiorum
fit cibus catulorum
sub mensa pii Domini
de verbis evangelii;
gaude, Syrophenissa!
iam venit tua filia.
 



Forum est Ierosolymis
in campo libertatis,
quod Rex regum instituit.
mercator prudens aderit;
qui vitam velit emere,
festinet illuc currere!
 



Non tamen ita properet,
quin coniugi provideat
de rebus necessariis
una cum parvis liberis;
quod quidem nisi faciat,
ignoro quid proficiat.
 



Sepulcrum gloriosum
prophetis declaratum
impugnatur a canibus,
quibus sanctum non dabimus,
nec porcis margarite
mittuntur deridende.
 



Ad multas mansiones
in domo patris stabiles
nummi trahit conventio;
nec gravet operatio:
pondus diei preterit,
merces perennis aderit.
 



Novissimus fit primus
et primus fit novissimus;
dispar quidem vocatio,
sed par remuneratio,
dum cunctis laborantibus
vite datur denarius.
 



Non hic mutatur sedes,
non corrumpuntur edes,
non maior hic minori,
non pauper ditiori,
non obstat alter alteri,
nec locus est opprobrii.
 

 


ca. 1187/89
 



Crucifigat omnes
Domini crux altera,
nova Christi vulnera!
arbor salutifera
perditur; sepulcrum
gens evertit extera
violente;    plena gente
sola sedet civitas;
agni fedus    rapit hedus;
plorat dotes perditas
sponsa Sion; immolatur
Ananias; incurvatur
cornu David; flagellatur
mundus;
ab iniustis abdicatur,
per quem iuste iudicatur
mundus.
 



O quam dignos luctus!
exulat rex omnium,
baculus fidelium
sustinet opprobrium
gentis infidelis;
cedit parti gentium
pars totalis;    iam regalis
in luto et latere
elaborat    tellus, plorat
Moysen fatiscere.
homo, Dei miserere!
fili, patris ius tuere!
in incerto certum quere,
ducis
ducum dona promerere
et lucrare lucem vere
lucis!
 



Quisquis es signatus
fidei charactere,
fidem factis assere,
rugientes contere
catulos leonum,
miserans intuere
corde tristi    damnum Christi!
longus Cedar incola,
surge, vide,    ne de fide
reproberis frivola!
suda martyr in agone
spe mercedis et corone!
derelicta Babylone
pugna
pro celesti regione,
aqua vite! te compone
pugna!
 

 

a
 



Curritur ad vocem
nummi vel ad sonitum;
hec est vox ad placitum.
omnes ultra debitum,
ut exempla docent,
nitimur in vetitum.
disce morem    et errorem,
fac et tu similiter!
hac in vita    nichil vita,
vive sic, non aliter!
cleri vivas ad mensuram,
qui pro censu dat censuram.
quando iacis in capturam
rete,
messem vides iam maturam;
et tu saltem per usuram
mete!
 



Si quis in hoc artem
populo non noverit,
per quam mundus vixerit,
omnia cum viderit,
eligat hanc partem
aut nichil decreverit:
quod vis, aude    dolo, fraude,
mos gerendus Thaidi.
mundo gere    morem, vere
nil vitandum credidi.
legi nichil sit astrictum,
iuri nichil sit addictum!
sanciatur hoc edictum
tibi.
ubi virtus est delietum,
Deo nichil est relictum
ibi.
 

 


 



Quod spiritu    David precinuit,
nunc exposuit
nobis Deus,    et sic innotuit.
Sarracenus    sepulcrum polluit,
quo recubuit,
qui pro nobis    crucifixus fuit.
quantum nobis    in hoc condoluit,
quantum nobis    propitius fuit,
dum sic voluit
mortem pati    cruce, nec meruit!
Refl.

Exsurgat Deus!
 



Et dissipet    hostes, quos habuit,
postquam prebuit
Sarracenis    locum, quo iacuit,
quia nobis    propitius fuit,
dum sic voluit
mortem pati    cruce, nec meruit!
duo ligna    diu non habuit
Sarreptina,    quibus ut caruit,
semper doluit
et dolebit,    dum rehabuerit.
Refl.

Exsurgat Deus!
 



Sunamitis    clamat pro filio,
qui occubuit,
nec Giezi    sanare potuit;
Heliseus    nisi met venerit,
non surrexerit,
et os ori    recte coniunxerit.
Heliseus    nisi nunc venerit,
ni peccata    compassus tulerit,
non habuerit
ecclesia    crucem, qua caruit.
Refl.

Exsurgat Deus!
 



Et adiuvet    in hoc exercitu
quos signaverit
signo crucis,    qua nos redemerit!
iam venie    tempus advenerit,
quo potuerit
se salvare,    qui crucem ceperit.
nunc videat    quisque, quid fecerit,
quibus et quot    Deum offenderit!
quod si viderit
et se signet,    his solutus erit.
Refl.

Exsurgat Deus!
 



Exsurrexit!    et nos assurgere
ei propere
iam tenemur    atque succurrere.
Ierusalem    voluit perdere,
ut hoc opere
sic possemus    culpas diluere.
nam si vellet,    hostes destruere
absque nobis    et terram solvere
posset propere,
cum sibi nil    possit resistere.
Refl.

Exsurgat Deus!
 

 

a
ca. 1170
Otto von Botenlauben (KLD 41,13)

(ca. 1220)

 

Horstu, uriunt, den wahter an der cinne,
wes sin sanch ueriach?
wir můzen uns schaiden nu, lieber man.
also schiet din lip nu jungest hinnen,
do der tach ůf brach
unde uns diu naht so fluhtechlichen tran.
naht git senfte, we tůt tach.
Owe, herce lieb, in mach
din nu uerbergen niht.
uns nimit diu freude gar daz grawe lieht.
stand ůf, riter!
 

 


ca. 1170
 



Tonat evangelica    clara vox in mundo:
'qui dormis in pulvere,    surge de profondo
luce sua Dominus    te illuminabit
et a malis omnibus    animam salvabit.
 



Memor esto, iuvenis,    tui creatoris.
crux Christi te moneat    omnibus in horis.
cape mente, cogita    corde de futuris,
quod ad radicem arboris    sit posita securis.
 



Senes et decrepiti,    vobis est oblata
vera penitentia    cruce Christi data.
dies vestra desiit    et est inclinata,
nam ad umbram vergitur    fine desperata.
 



Ecce cum fiducia    venit regnum Dei.
illud primum querite    vos, qui estis rei.
carnem crucifigite    famulantes ei
et in psalmis dicite:    ‹miserere mei!›
 



O peccatrix anima,    si vis dealbari
et ab omni crimine    penitus mundari,
te in cruce Domini    oportet gloriari
et in ipso penitus    ab hoste liberari.
 



Iacob scale summitas    altera calcatur,
in qua Christi passio    nobis reseratur.
Tyrus alta desinit,    in se reprobatur;
in Iudea Domini    mons uber adoratur.
 



O fidelis anima,    clama de profundis,
de terrenis fugito    rebus et immundis.
cruce Christi naviga    velis in secundis,
ne te ventus turbinis    suffocet in undis.
 



Cum per ignem venerit    nos iudicaturus
homo Dei filius,    nulli parcens, durus,
eius omnis crucifer    erit tunc securus,
gratulans cum angelis,    candidus et purus.
 



In die iudicii    cum sol obscuratur
et lumen fidelibus    crucis Christi datur,
tunc in peccatoribus    hostis dominatur;
sed ab hoste crucifer    tunc omnis liberatur.
 



Ergo Christi milites    fugite beati
huius mundi gloriam    cruce iam signati,
in qua Christus moriens    mortem superavit
atque suo sanguine    peccata nostra lavit.
 



Quid erit, cum stabimus    ante tribunal Christi?
pandens sua vulnera dicet:    ‹;quid fecisti?
pro te crucem subii;    quare non subisti
hanc loco penitentie?    vade, iam peristi!›
 



Ergo fetens Lazarus    ducatur in exemplum
digne penitentibus,    ut sint eius templum,
in quo virtus habitat    sue passionis;
hanc impleat et muniat    ipse suis donis!'
 

 



 



Heu, voce flebili    cogor enarrare
facinus, quod accidit    nuper ultra mare,
quando Saladino con-    cessum est vastare
terram, quam dignatus est    Christus sic amare.
 



Exeunte Iunio    anno post milleno
centum et octoginta    iunctis cum septeno,
quo respexit Dominus    mundum sorde pleno
erigens de pulvere,    pauperem a ceno,
 



Malus comes Tripolis,    mentem ferens ream,
magna cum tyrannide    tenens Tabariam,
Turcos suis fraudibus    ducit in Iudeam
atque primum occupat    totam Galileam.
 



Saladinus convocat    barbaros per gyrum,
habitantes Phrygiam,    Pontum usque Tyrum,
Agarenos populos,    Arabem et Syrum,
ab Egypti finibus    usque in Epirum.
 



Veniunt Hircomili,    et Trogodite,
Mauri atque Getuli,    Barbari et Scythe,
filii Moab, Amon    et Ismahelite,
atque cum his omnibus    sunt Amalechite.
 



Turcos ac Massagetas    precipit adesse,
Bactri atque Sarmates    nolunt hinc abesse,
currunt Quadi, Vandili,    Medi atque Perse,
undique conveniunt    gentes sic diverse.
 



Terram intrant inclitam,    cuncta devastantes,
capiunt Christicolas,    senes et infantes,
et ut fere pessime    sanguinem amantes
iugulant puerulos,    dividunt pregnantes.
 



Saladino igitur    terram sic ingresso
rex atque Templarii    currunt ex adverso,
totis obstant nisibus    barbaro perverso,
cupientes populo    subvenire presso.
 



Turchi pugnant acriter    iacula mittentes,
Christianos vulnerant,    cedunt resistentes,
et ut male bestie    dentibus frementes
territant sonipedes    tubis perstrepentes.
 



Nostri se dum sentiunt    ita pregravatos
et a malis gentibus    undique vallatos,
stringunt suis manibus    enses deauratos
atque truncant fortiter    barbaros armatos.
 



Plus quam decem milia    erant Christiani,
sed pro uno quolibet    ter centum pagani;
sic pugnando comminus    Bactri et Hircani,
vix ex nostris aliqui    evaserunt sani.
 



Rex cum cruce capitur,    alii truncantur,
Templarii ter centum    capti decollantur,
quorum nulla corpora    sepulture dantur,
sed a Christo anime    celo coronantur.
 



Nostre postquam acies    ita sunt confracte,
currunt crudelissime    gentes illa parte,
urbem Acrim capiunt    absque ullo Marte
atque omnes alias    manu, simul arte.
 



Surim solam liberat    nautica marinus,
marchio clarissimus,    vere palatinus,
cuius vires approbat    Grecus et Latinus,
timet quoque plurimum    ferox Saladinus,
 



Latro ille pessimus,    terre devastator,
per quam suis pedibus    transiit Salvator,
natus qui ex virgine    omnium creator
in presepi ponitur    celi fabricator.
 



Inde siccis pedibus    maria calcavit
et ex quinque panibus    multos satiavit,
quem Iohannes predicans    digito monstravit,
et Iordanus sentiens    post retrogradavit.
 



Cruci demum fixus est    Deus homo natus,
aquam atque sanguinem    sparsit eius latus,
quo ac tali pretio    mundus est salvatus,
qui per primum hominem    fuerat damnatus.
 



Heu, terra inclita,    terra vere bona,
sola digna perfrui    florida corona,
terra, cui dederat    Deus tanta dona,
heu, quantum impia te    nunc cingit zona!
 



Heu, heu, Domine,    gloria iustorum,
angelorum bonitas,    salus peccatorum:
ecce canes comedunt    panes filiorum,
velut aqua funditur    sanguis nunc sanctorum.
 



Flete, omnes populi,    flete, et non parum,
graves luctus facite    planctum et amarum,
flumina effundite    multa lacrimarum;
sic ruinam plangite    urbium sanctarum!
 



Flete amarissime,    omnes auditores,
magni atque minimi,    fratres et sorores!
mutate in melius    vitam atque mores;
nam de celo prospicit    Deus peccatores.
 



Dat flagella impiis,    punit delinquentes,
et per tempus corrigit    stulta presumentes,
humiles glorificat,    deicit potentes,
recipit ut filios    digne penitentes.
 



Sic iratus Dominus    quondam Israheli,
iudicans ex nubibus    et de alto celi,
archam testamenti ac-    census igne zeli
tradidisse legitur    populo crudeli.
 



Sed et quamvis viribus    hec putabant acta,
sunt compulsi plangere    statim sua facta,
coegerunt reddere    minera cum arca
nam illorum viscera    tabe putrefacta.
 



Convertamur igitur    et peniteamus,
mala, que commisimus,    fletu deleamus
atque Deo munera    digne offeramus,
ut placatus lacrimis    donet, quod rogamus!
 

 


 



Debacchatur mundus pomo,
quod comedit primus homo.
demonstratur nobis tomo,
quod privamur nostra domo.
 

Refl.

Prohdolor!
Moyses et Aaron,
rex David et Salomon,
Ierusalem et Gion,
mundus plorat et Sion.
 



Ecce tempus, tempus mestum,
propter plebem fit infestum;
patet enim manifestum,
quod plebs temptat inhonestum.
 

Refl.

Prohdolor!
Moyses et Aaron,
rex David et Salomon,
Ierusalem et Gion,
mundus plorat et Sion.
 



Alteratur creatura,
fit nevosa, pro, natura.
quid superbit limatura,
de qua summis nulla cura?
 

Refl.

Prohdolor!
Moyses et Aaron,
rex David et Salomon,
Ierusalem et Gion,
mundus plorat et Sion.
 



Homo reus captivatur,
dum hic vagus exulatur;
non de iure gratulatur,
dum hic brevis moriatur.
 

Refl.

Prohdolor!
Moyses et Aaron,
rex David et Salomon,
Ierusalem et Gion,
mundus plorat et Sion.
 

 

a
ca. 1168/69
 



Imperator rex Grecorum,
minas spernens paganorum,
auro sumpto thesaurorum
parat sumptus armatorum.
 

Refl.

Ayos
o theos athanathos,
ysma sather yschyros!
miserere kyrios,
salva tuos famulos!
 



Almaricus miles fortis,
rex communis nostre sortis,
in Egypto fractis portis
Turcos stravit dire mortis.
 

Refl.

Ayos
o theos athanathos,
ysma sather yschyros!
miserere kyrios,
salva tuos famulos!
 



Omnis ergo Christianus
ad Egyptum tendat manus!
semper ibi degat sanus,
destruatur rex paganus!
 

Refl.

Ayos
o theos athanathos,
ysma sather yschyros!
miserere kyrios,
salva tuos famulos!
 

 


ca. 1130
 



Nomen a solemnibus    trahit Solemniacum;
solemnizent igitur    omnes preter monachum,
qui sibi virilia    resecavit, Serracum;
illum hinc excipimus    quasi demoniacum;
ipse solus lugeat    reus apud Eacum!
 



Exultemus et cantemus    canticum victorie,
et clamemus quas debemus    laudes regi glorie,
qui salvavit urbem David    a paganis hodie!
 

Refl.

Festum agitur,
dies recolitur,
in qua Dagon frangitur,
et Amalec vincitur,
natus Agar pellitur,
Ierusalem eripitur
et Christianis redditur;
diem colamus igitur!
 



Hec urbs nobilissima    prima regem habuit,
in hac urbe maxima    Domino complacuit,
in hac propter hominem    crucifigi voluit,
hic super apostolos    Spiritus intonuit.
 



Urbs insignis,    ad quam ignis    venit annis singulis,
quo monstratur,    quod amatur    omnibus in seculis,
honoranda,    frequentanda    regibus et populis!
 

Refl.

Festum agitur,
dies recolitur,
in qua Dagon frangitur,
et Amalec vincitur,
natus Agar pellitur,
Ierusalem eripitur
et Christianis redditur;
diem colamus igitur!
 



Urbs sacrata celitus,    adamata superis,
legis tabernaculum,    templum arche federis,
hospitale pauperum    et asylum miseris!
non timebis aliquod,    dum in ea manseris.
 



Tanta lucis claritate    superatur sol et luna,
tanta vicit sanctitate    omnes urbes hec urbs una;
non elegit frustra locum    Gebuseus Areuna.
 

Refl.

Festum agitur,
dies recolitur,
in qua Dagon frangitur,
et Amalec vincitur,
natus Agar pellitur,
Ierusalem eripitur
et Christianis redditur;
diem colamus igitur!
 

 



 



Anno Christi    incarnationis,
anno nostre    reparationis
millesimo
centesimo
septuagesimo
septimo
rex eterne glorie
dono sue gratie
tenebrosam nebulam
scismatis fugavit
quassamque naviculam
Simonis salvavit.
 



Hoc chaos obduxerat
orbem, immo infecerat
annis quater quinis
scismatum pruinis;
scintilla caritatis alserat
facta iam cinis.
 



Hoc decus concordie
sanxit flos Saxonie,
noster felix pontifex
Wichmannus, omnis pacis artifex,
mira gratia,
per quem talia
fiunt consilia,
que hunc errorem
valent reducere sic ad pacis honorem.
 



Victor imperatoris
ensis, cum mucrone Petri prisci moris
unitate dimicans, feliciter maioris
vim resecat erroris.
 



Gaude, mater    Roma triumphalis!
ecce, nauta    iam universalis
de profundo maris hieme remige integro portum pacis adiit,
dum pietatis dexteram tetigit.
 



Felix acumen huius mentis,
qui cum tribus elementis
†aliis ac dirimit litem pacis ligamentis!
 



Nunc Sion letetur gens,
quia Dominus exsurgens
miserans cor lenit;
tempus enim venit.
 



Huius anni magnalia
sunt iubilei gaudia;
exstirpantur zizania,
flavet seges triticea,
et palee de area
ventantur foras horrea.
 



Hoc decus concordie
canat vox ecclesie!
hec nova tripudia
requirat casta Sion filia!
 

 

a
ca. 1177/79
 



Passeres illos, qui transmigrant supra montes, Alexander tertius
sagax et fidelis archivenator illaqueavit,
 



Vulpes, que demoliuntur vineas, captivavit,
anguem stravit,
qui disseminavit
discolum virus, quod infrigidavit
igniculum fidei, quique cecavit.
 

 


 



Omne genus demoniorum
cecorum,
claudorum
sive confusorum,
attendite iussum meorum
et vocationem verborum.
 



Omnis creatura phantasmatum,
que corroboratis principatum
serpentis tortuosi,
venenosi,
qui traxit per superbiam
stellarum partem tertiam,
Gordan,
Ingordin et Ingordan:
per sigillum Salomonis
et per magos Pharaonis
omnes vos coniuro
omnes exorcizo
per tres magos Caspar,
Melchior et Balthasar,
per regem David,
qui Saul sedavit,
cum iubilavit,
vosque fugavit.
 



Vos attestor,
vos contestor
per mandatum Domini,
ne zeletis,
quem soletis
vos vexare, homini,
ut compareatis
et post discedatis
et cum desperatis
chaos incolatis.
 



Attestor,
contestor
per timendum,
per tremendum
diem iudicii,
eterni supplicii,
diem miserie,
perennis tristitie,
qui ducturus est
vos in infernum,
salvaturus est
nos in eternum.
 



Per nomen mirabile
atque ineffabile
Dei tetragrammaton,
ut expaveatis
et perhorreatis,
vos exorcizo,
Larve,
Fauni,
Manes,
Nymphe,
Sirene,
Adryades,
Satyri,
Incubi,
Penates,
ut cito abeatis,
chaos incolatis,
ne vas corrumpatis
christianitatis.
 



Tu nos, Deus, conservare ab hostibus digneris!
 

 


 

Amara tanta tyri    pastos sycalos sycaliri
Ellivoli scarras    polili posylique lyvarras.