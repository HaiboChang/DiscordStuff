De ammonitione prelatorum
 



Non te lusisse pudeat,
sed ludum non incidere
et que lusisti temere,
ad vite frugem vertere.
magistra morum doceat
te ratio,
ut dignus pontificio,
divini dono numinis,
ad laudem Christi nominis
fungaris sacerdotio.
 



Sis pius, iustus, sobrius,
prudens, pudicus, humilis,
in lege Dei docilis,
et ne sis arbor sterilis;
tuo te regas aptius
officio,
expulso procul vitio
munderis labe criminis,
ut mundus munde Virginis
ministres in altario.
 



Pius protector pauperum
omni petenti tribue,
malos potenter argue
manusque sacras ablue
a sordidorum munerum
contagio,
nullus te palpet premio,
quesita gratis gratia
largire beneficia,
sed dignis beneficio.
 



Non des ministris scelerum
non tua, sed ecclesie,
sub pietatis specie;
non abutaris impie
commisso tibi pauperum
suffragio,
nil a te ferat histrio,
et tibi non allicias
infames amicitias
de Christi patrimonio.
 



Ministros immunditie
a te repellas longius:
bonorum vitam fortius
pravus depravat socius
et afficit infamie
dispendio;
sic trahitur presumptio
a convictu similium,
prelati vita vilium
vilescit contubernio.
 



Caute dispone domui,
pauca, sed vera loquere,
verba confirmes opere,
quia non decet temere
os sacerdotis pollui
mendacio;
prudentium consilio
te frui non displiceat,
nec te sinistre moveat
salubris exhortatio.
 



Teneris, ut abstineas
ab omni mala specie,
sub freno temperantie
magistra pudicitie,
sobrietate, floreas,
ne vario
vagoque desiderio
declines ad illecebras,
sed cece mentis tenebras
purga virtutis radio.
 


Deduc, Sion, uberrimas
velut torrentem lacrimas!
nam qui pro tuis patribus
nati sunt tibi filii,
quorum dedisti manibus
tui sceptrum imperii,
fures et furum socii
turbato rerum ordine
abutuntur regimine
pastoralis officii.
 



Ad corpus infirmitas
capitis descendit,
singulosque gravitas
artus apprehendit,
refrigescit karitas,
nec iam se extendit
ad amorem proximi;
nam videmus opprimi
pupilum a potente,
nec est qui salvum faciat
vel qui iustum eripiat
ab impio premente.
 



Vide, Deus ultionum,
vide, videns omnia,
quod spelunca vispillonum
facta est Ecclesia,
quod in templum Salomonis
venit princeps Babylonis
et excelsum sibi thronum
posuit in medio!
sed arrepto gladio
scelus hoc ulciscere!
veni, iudex gentium,
cathedras vendentium
columbas evertere!
 

 


 



Magnus maior maximus,
parvus minor minimus:
gradus istos repperi,
per quos gradus comperi
augeri et conteri
gradus status hominis,
prout datur dignitas,
dignitatum quantitas
quantitasque nominis.
 



Magni parvus extiti,
parvi magnus meriti,
parveque sunt gratie
diviti contrarie:
cui plus datur hodie,
magis est obnoxius,
quique minus habuit
et minus attribuit,
minus reddit gratius.
 



Viri fratres presules,
rationis consules,
me non imitemini!
ne sic operemini
super gregem Domini,
pervigil sit animus,
sit lumen in manibus,
presit custos renibus
magnus maior maximus!
 

 


 

a.

Nulli beneficium
iuste penitudinis
amputatur,
nulli maius vitium
quam ingratitudinis
imputatur.
ergo, presul confitens,
esto vere penitens,
quia nil confessio
lavat, cui contritio
denegatur.
 

b.

Si confessus fueris
ore, fit confessio
ad salutem,
corde si contereris;
animi contritio
dat virtutem,
ut salutem habeas;
ut virtutem teneas,
relictis prioribus
tuam orna moribus
iuventutem.
 

a.

Virtute, non sanguine
decet niti;
sub honorum culmine
corde miti
foveas innoxium;
reprime flagitium
superbi et impii;
supremi iudicii
memor iuste iudica,
predicans non claudica.
 

b.

Tuum sit contemnere
contemnentes
et fovere munere
nil habentes.
relevato debiles
et exaltes bumiles.
in te sit humilitas,
cui mixta sit gravitas,
ut lene corripias
et serene lenias.
 

a.

Cui magis committitur,
ab eo plus exigitur.
quid Domino retribuis
pro tot, que tibi tribuit,
quod lac et lanam eruis
gregis, cuius constituit
te pastorem?
sed cave ne, cum venerit,
te districte tunc conterat
ut raptorem!
districtus iudex aderit;
nunc sustinens considerat
peccatorem.
 

b.

Cum subiectis ne pereas,
exempla prava timeas
in subiectos transfundere;
nam quanto gradus altior
cum graviori pendere,
tanto labenti gravior
lapsus datur.
ne desperes, si criminis
in latens precipitium
pes labatur,
nam iuste penitudinis
nemini beneficium
amputatur.
 

 


ca. 1187/88
 



In Gedeonis area
vellus aret extentum,
et demolitur tinea
regale vestimentum,
superhabundat palea,
que sepelit frumentum,
et loquitur iumentum,
nec redit bos ad horrea,
sed sequitur carpentum.
 



Exit rumor discriminis
de Grandimontis cella,
que tam sancte dulcedinis
late fundebat mella;
preposteratur ordinis
plantatio novella,
dum movet in se bella,
bases in summo culminis
ponens, non capitella.
 



Quod sanctum sacerdotium,
quod unctio regalis
se curvet ad imperium
et vocem subiugalis,
humanum est mysterium
et furor laicalis.
favor tamen venalis,
qui non intrant per ostium,
fovet eos sub alis.
 



Clausa quondam religio
vel otium secretum
nunc subiacet opprobrio
per vulgus indiscretum,
quod tali tirocinio
non erat assuetum;
et, quod format, decretum
non legis patrocinio
nec litteris est fretum.
 



Sub brevi doctus tempore
stultus dum incappatur,
pleno prophetat pectore,
ructans interpretatur
et disputat cum rhetore,
qui tacet et miratur,
quod vir iustus tollattur
et assumptus de stercore
sententias loquatur.
 



Ve, ve, qui regis filiam
das in manu lenonis!
ve, qui profanas gloriam
tante devotionis,
qui cellam pigmentariam
et opus Salomonis
fraude rapis predonis,
si certius inspiciam
ad rem condicionis!
 

 


Otloh Ratisbonensis

(ca. 1010 - ca. 1070)

 

Doctrine verba paucis    prosunt sine factis.
Eloquium sanctum    pretiosum fit super aurum.
Expers doctrine    tenebras patietur ubique.
Est quasi vas vacuum,    cui cura deest animarum.
 

 


ca. 1120
 



In huius mundi patria
regnat idolatria;
ubique sunt venalia
dona spiritalia.
custodes sunt raptores
atque lupi pastores,
principes et reges
subverterunt leges.
hac incerta domo
insanit omnis homo.
sed ista cum vento
transibunt in momento.
 



Lia placet lipposa,
sed Rachel flet formosa,
que diu manens sterilis
ob immanitatem sceleris
generat anicilla;
nam Raab ancilla
navem mundi mersit,
discordia dispersit
mortis seminaria,
et mundi luminaria
luminant obscure;
pauci vivunt secure.
 



Doctores apostolici
et iudices katholici
quidam colunt Albinum
et diligunt Rufinum,
cessant iudicare
et student devorare
gregem sibi commissum;
hi cadunt in abyssum.
si cecus ducit cecum,
in fossam cadit secum.
hi tales subsannantur
et infra castra cremantur.
 



Episcopi cornuti
conticuere muti,
ad predam sunt parati
et indecenter coronati;
pro virga ferunt lanceam,
pro infula galeam,
clipeum pro stola
- hec mortis erit mola -,
loricam pro alba
- hec occasio calva -,
pellem pro humerali
pro ritu seculari.
 



Sicut fortes incedunt
et a Deo discedunt,
ut leones feroces
et ut aquile veloces,
ut apri frendentes
exacuere dentes,
linguas ut serpentes
pugnare non valentes,
mundo consentientes
et tempus redimentes,
quia dies sunt mali,
iure imperiali.
 



Principes et abbates
ceterique vates,
ceteri doctores
. . . . . . . . . . . .
. . . . . . . . . . . .
. . . . . . . . . . . .
. . . . . . . . . . . .
iura deposuerunt,
canones ac decreta.
sicut scripsit propheta,
Deum exacerbaverunt
et Sanctum Israel blasphemaverunt.
 



Monachi sunt nigri
et in regula sunt pigri,
bene cucullati
et male coronati.
quidam sunt cani
et sensibus profani.
quidam sunt fratres
et verentur ut patres.
dicuntur Norpertini
et non Augustini.
in cano vestimento
novo gaudent invento.
 

 

a
 



In huius mundi domo
miser qui vivis homo,
quod cinis es, memento:
transibis in momento.
post carnem cinis eris
atque morte teneris.
cinis et origo.
sit tibi formido,
cum spiritus cadit
et ad Dominum vadit,
qui eum dedit.
miser, qui hoc non credit.
 



Vanitatum vanitas
et omnia vanitas!
est animalis homo
in huius mundi domo.
cuncta, que sub sole,
assimilantur mole,
nam omnia volvuntur,
quedam dissolvuntur,
quedam ad vitam crescunt
et omnia decrescunt.
sed spiritalis homo
Dei regnat in domo.
 

 

b
 

Cum vadis ad altare
missam celebrare,
te debes preparare,
vetus expurgare
de corde fermentum;
sic offer sacramentum:
invoca Christum,
psalmum dicas istum:
'Iudica',
teque ipsum preiudica,
israel et Iuda
cordis mala denuda.
 

 


 

I.

Quicquid habes meriti, preventrix gratia donat;
Nil Deus in nobis preter sua dona coronat.
 

II.

Agricolis fessis    cum venerit ultima messis,
Semina dant fructum,    detergunt gaudia luctum.
 

III.

Os habet immite,    qui non fert gaudia vite.
 



Propter Sion non tacebo,
sed ruinas Rome flebo,
quousque iustitia
rursus nobis oriatur
et ut lampas accendatur
iustus in ecclesia.
 



Sedet vilis et in luto
princeps facta sub tributo;
quod solebam dicere:
Romam esse derelictam,
desolatam et afflictam,
expertus sum opere.
 



Vidi, vidi caput mundi,
instar maris et profundi
vorax guttur Siculi.
ibi mundi bithalassus,
ibi sorbet aurum Crassus
et argentum seculi.
 



Ibi latrat Scylla rapax
et Charybdis auri capax
potius quam navium;
ibi cursus galearum
et conflictus piratarum,
id est cardinalium.
 



Syrtes insunt huic profundo
et Sirenes, toti mundo
minantes naufragium.
os humanum foris patet,
in occulto cordis latet
deforme demonium.
 



Habes iuxta rationem
bithalassum per Franconem;
quod ne credas frivolum:
ibi duplex mare fervet,
a quo non est qui reservet
sibi valens obolum.
 



Ibi fluctus colliduntur,
ibi panni submerguntur,
byssus, ostrum, purpure;
ibi mundus deglutitur,
immo totus sepelitur
in Franconis gutture.
 



Franco nulli miseretur,
nullum sexum reveretur,
nulli parcit sanguini.
omnes illi dona ferunt;
illuc enim ascenderunt
tribus, tribus Domini.
 



Canes Scylle possunt dici
veritatis inimici,
advocati Curie,
qui latrando falsa fingunt,
mergunt simul et confringunt
carinam pecunie.
 



Iste probat se legistam,
ille vero decretistam,
inducens Gelasium;
ad probandum questionem
hic intendit actionem
regundorum finium.
 



Nunc rem sermo prosequatur:
hic Charybdis debacchatur,
id est cancellaria,
ubi nemo gratus gratis
neque datur absque datis
Gratiani gratia.
 



Plumbum, quod hic informatur,
super aurum dominatur
et massam argenteam;
equitatis phantasia
sedet teste Zacharia
super bullam plumbeam.
 



Qui sunt Syrtes vel Sirenes?
qui sermone blando lenes
attrahunt byzantium;
spem pretendunt lenitatis,
sed procella parcitatis
supinant marsupium.
 



Dulci cantu blandiuntur
ut Sirenes, et loquuntur
primo quedam dulcia:
'Frare, ben je te cognosco,
certe nichil a te posco,
nam tu es de Francia.
 



Terra vestra bene cepit
et benigne nos excepit
in portu concilii.
nostri estis, nostri! cuius?
sacrosancte sedis huius
speciales filii.
 



Nos peccata relaxamus
et laxatos collocamus
sedibus ethereis.
nos habemus Petri leges
ad ligandos omnes reges
in manicis ferreis.'
 



Ita dicunt cardinales,
ita solent di carnales
in primis allicere.
sic instillant fel draconis,
et in fine lectionis
cogunt bursam vomere.
 



Cardinales, ut predixi,
novo iure Crucifixi
vendunt patrimonium.
Petrus foris, intus Nero,
intus lupi, foris vero
sicut agni ovium.
 



Tales regunt Petri navem,
tales habent eius clavem,
ligandi potentiam.
hi nos docent, sed indocti,
hi nos docent, et nox nocti
indicat scientiam.
 



In galea sedet una
mundi lues inportuna,
camelos deglutiens.
involuta canopeo
cuncta vorat sicut leo
rapiens et rugiens.
 



Hic piratis principatur,
Spurius qui nuncupatur,
sedens in insidiis,
ventre grosso, lata cute,
grande monstrum nec virtute
redemptum a vitiis.
 



Maris huius non est dea
Thetis, mater Achillea,
de qua sepe legimus,
immo mater sterlingorum,
sancta soror loculorum,
quam nos Bursam dicimus.
 



Hec dum pregnat, ductor ratis
epulatur cum piratis
et amicos reperit;
nam si Bursa detumescit,
surgunt venti, mare crescit,
et carina deperit.
 



Tunc occurrunt cautes rati,
donec omnes sint privati
tam nummis quam vestibus.
tunc securus fit viator,
quia nudus, et cantator
it coram latronibus.
 



Qui sunt cautes? ianitores,
per quos, licet seviores
tigribus et beluis,
intrat saccus ere plenus,
pauper autem et egenus
tollitur a ianuis.
 



Quod si verum placet scribi,
duo tantum portus ibi,
due tantum insule,
ad quas licet applicari
et iacturam reparari
confracte navicule.
 



Petrus enim Papiensis,
qui electus est Meldensis,
portus recte dicitur.
nam cum mare fluctus tollit,
ipse solus mare mollit,
et ad ipsum fugitur.
 



Est et ibi maior portus,
fetus ager, florens ortus,
pietatis balsamum:
Alexander ille meus,
meus, inquam, cui det Deus
paradisi thalamum.
 



Ille fovet litteratos,
cunctos malis incurvatos,
si posset, erigeret.
verus esset cultor Dei,
nisi latus Elisei
Giezi corrumperet.
 



Sed ne rursus in hoc mari
me contingat naufragari,
dictis finem faciam,
quia, dum securus eo,
ne submergar, ori meo
posui custodiam.
 




Utar contra vitia    carmine rebelli.
mel proponunt alii,    fel supponunt melli,
pectus subest ferreum    deaurate pelli
et leonis spolium    induunt aselli.
 



Disputat cum animo    facies rebellis,
mel ab ore profluit,    mens est plena fellis;
non est totum melleum,    quod est instar mellis,
facies est alia    pectoris quam pellis.
 



Vitium in opere,    virtus est in ore,
tegunt picem animi    niveo colore,
membra dolent singula    capitis dolore
et radici consonat    ramus in sapore.
 



Roma mundi caput est,    sed nil capit mundum,
quod pendet a capite,    totum est immundum;
trahit enim vitium    primum in secundum,
et de fundo redolet,    quod est iuxta fundum.
 



Roma capit singulos    et res singulorum,
Romanorum curia    non est nisi forum.
ibi sunt venalia    iura senatorum,
et solvit contraria    copia nummorum.
 



In hoc consistorio    si quis causam regat
suam vel alterius,    hoc inprimis legat:
nisi det pecuniam,    Roma totum negat;
qui plus dat pecunie,    melius allegat.
 



Romani capitulum    habent in decretis,
ut petentes audiant    manibus repletis.
dabis, aut non dabitur,    petunt, quando petis,
qua mensura seminas,    et eadem metis.
 



Munus et petitio    currunt passu pari,
opereris munere,    si vis operari;
Tullium ne timeas,    si velit causari:
Nummus eloquentia    gaudet singolari.
 



Nummis in hac curia    non est qui non vacet;
crux placet, rotunditas    et albedo placet;
et cum totum placeat    et Romanos placet,
ubi nummus loquitur,    et lex omnis tacet.
 



Si quo grandi munere    bene pascas manum,
frustra quis obiceret    vel Iustinianum
vel Sanctorum canones,    quia tamquam vanum
transeunt has paleas    et imbursant granum.
 



Solam avaritiam    Rome nevit Parca:
parcit danti munera,    parco non est parca,
nummus est pro numine    et pro Marco marca,
et est minus celebris    ara quam sit arca.
 



Cum ad papam veneris,    habe pro constanti:
non est locus pauperi,    soli favet danti,
vel si munus prestitum    non sit aliquanti,
respondet: 'hec tibia    non est michi tanti.'
 



Papa, si rem tangimus,    nomen habet a re:
quicquid habent alii,    solus vult papare,
vel si verbum gallicum    vis apocopare,
'paies! paies!'    dist li mot, si vis impetrare.
 



Porta querit, chartula    querit, bulla querit,
papa querit, etiam    cardinalis querit,
omnes querunt, et si des -    si quid uni deerit,
totum mare salsum est,    tota causa perit.
 



Das istis, das aliis,    addis dona datis,
et cum satis dederis,    querunt ultra satis;
o vos burse turgide,    Romam veniatis:
Rome viget physica    bursis constipatis.
 



Predantur marsupium    singuli paulatim,
magna, maior, maxima    preda fit gradatim.
quid irem per singula?    colligam summatim:
omnes bursam strangulant,    et exspirat statim.
 



Bursa tamen Tityi    iecur imitatur:
fugit res, ut redeat,    perit, ut nascatur.
et hoc pacto loculum    Roma depredatur,
ut, cum totum dederit,    totus impleatur.
 



Redeunt a curia    capite cornuto;
ima tenet Iupiter,    celum habet Pluto,
et accedit dignitas    animali bruto
tamquam gemma stercori    vel pictura luto.
 



Divites divitibus    dant, ut sumant ibi,
et occurrunt munera    relative sibi.
lex est ista celebris,    quam fecerunt scribi:
'Si tu michi dederis,    ego dabo tibi.'
 



Roma, tue mentis oblita sanitate
desipis, cum resipis cordis tarditate.
lampas caret oleo, male sed mercatur,
sponsus + ut cum venerit, salus obumbratur,
pietas nec audit superne civitatis,
foris dum inclamitat vox calamitatis.
 



O sedes apostolica,
que vix latet, katholica,
convertere! convertere!
iam mundus languet opere.
 



Perit lex,
manet fex,
bibit grex
virus hoc letale;
pastor cedit,
lupus redit,
morsu ledit
permale.
 



Claudicat ecclesia patribus orbata,
sternitur iustitia capite truncata.
princeps tenebrarum se sentit gloriari
orbis fluxa, miseri student quem sectari.
 



Ludit ad interitum rerum coniectura
quodam vili scemate, docet ut natura.
basem rei publice, sortem senatorum
machina corrodit presentium malorum,
de qua, † sed diviguit, stirpe solidatur,
cuius et propagine solium letatur.
 



O decus exaltabile,
saluti collaudabile
complectere! complectere!
iam languet mundus opere.
 



Sed cum sis
plena vis,
cedat lis,
vitia premantur,
orbe leto,
tristi spreto
iure freto
pellantur!
 



Aruit spes estuans diuturnitate,
secula iam pereunt imbecillitate,
ordo principatus est mente discrepata
volvitur † in serie mundo non piata.
falso quoque veritas convincitur augurio,
nec altus est in Israel fidem dans centurio.
 

 


Initium sancti evangelii
secundum marcas argenti
 

In illo tempore: dixit papa Romanis:
'Cum venerit filius hominis ad sedem maiestatis nostre, primum dicite:
‹Amice, ad quid venisti?›
At ille si perseveraverit pulsans nil dans vobis, eicite eum in tenebras exteriores.'
Factum est autem, ut quidam pauper clericus veniret ad curiam domini pape, et exclamavit dicens:
'Miseremini mei saltem vos, hostiarii pape, quia manus paupertatis tetigit me.
Ego vero egenus et pauper sum, ideo peto, ut subveniatis calamitati et miserie mee.'
 

Illi autem audientes indignati sunt valde et dixerunt:
'Amice, paupertas tua tecum sit in perditione.
Vade retro, satanas, quia non sapis ea, que sapiunt nummi.
Amen, amen, dico tibi: non intrabis in gaudium domini tui, donec dederis novissimum quadrantem.'
Pauper vero abiit et vendidit pallium et tunicam et universa que habuit et dedit cardinalibus et hostiariis et camerariis.
 

At illi dixerunt:
'Et hoc quid est inter tantos?'
Et eiecerunt eum ante fores, et egressus foras flevit amare et non habens consolationem.
Postea venit ad curiam quidam clericus dives, incrassatus, impinguatus, dilatatus, qui propter seditionem fecerat homicidium.
Hic primo dedit hostiario, secundo camerario, tertio cardinalibus.
 

At illi arbitrati sunt inter eos, quod essent plus accepturi.
Audiens autem dominus papa cardinales et ministros plurima dona a clerico accepisse, infirmatus est usque ad mortem.
Dives vero misit sibi electuarium aureum et argenteum, et statim sanatus est.
Tunc dominus papa ad se vocavit cardinales et ministros et dixit eis:
'Fratres, videte, ne aliquis vos seducat inanibus verbis.
Exemplum enim do vobis, ut, quemadmodum ego capio, ita et vos capiatis.'
 


I.

Roma, tenens morem    nondum satiata priorem
Donas donanti,    parcis tibi participanti;
Sed miser immunis    censetur, eum quia punis.
'Accipe' 'sume' 'cape'    tria sunt gratissima pape;
 

'Nil do' 'nil presto'    nequeunt succurrere mesto.
Non est Romanis    cure legatus inanis.
Si dederis marcas    et eis impleveris arcas,
 

Pena solveris,    quacumque ligatus haberis.
Ergo non nosco,    quamvis cognoscere posco,
In quo papalis    res distet et imperialis:
Rex capit argentum,    marcarum milia centum;
Et facit illud idem    paparum curia pridem.
Rex capit audenter,    sed domnus papa latenter.
Ergo pari pena    rapientes sic aliena
Condemnabuntur,    quia Simonis acta secuntur.
 


Curia Romana    non curat ovem sine lana.
 


Roma manus rodit,    quos rodere non valet, odit.