Axe Phebus aureo
celsiora lustrat
et nitore roseo
radios illustrat.
 



Venustata Cybele
facie florente
florem nato Semele
dat Phebo favente.
 



Aurarum suavium
gratia iuvante
sonat nemus avium
voce modulante.
 



Philomena querule
Terea retractat,
dum canendo merule
carmina coaptat.
 



Iam Dionea
leta chorea
sedulo resonat cantibus horum,
 



Iamque Dione
iocis, agone
relevat, cruciat corda suorum.
 



Me quoque subtrahit    illa sopori
invigilareque    cogit amori.
 



Tela Cupidinis    aurea gesto,
igne cremantia    corda molesto.
 



Quod michi datur,
expaveo,
quodque negatur,
hoc aveo
mente severa.
 



Que michi cedit,
hanc caveo;
que non obedit,
huic faveo
sumque re vera
 



Infelix, seu peream
seu relever per eam.
que cupit, hanc fugio,
que fugit, hanc cupio;
plus renuo debitum,
plus feror in vetitum;
plus licet illibitum,
plus libet illicitum.
 



O metuenda
Dione decreta!
o fugienda
venena secreta,
fraude verenda
doloque repleta,
 



Docta furoris
in estu punire,
quos dat amoris
amara subire,
plena livoris
urentis et ire!
 



Hinc michi metus
abundat,
hinc ora fletus
inundat,
 



Hinc michi pallor
in ore
est, quia fallor
amore.
 

 


Petrus Blesensis

(ca. 1135 - ca. 1204)

 



Grates ago Veneri,
que prosperi
michi risus numine
de virgine
mea gratum
et optatum
contulit tropheum.
 



Dudum militaveram,
nec poteram
hoc frui stipendio;
nunc sentio
me beari,
serenari
vultum Dioneum.
 



Visu, colloquio,
contactu, basio
frui virgo dederat;
sed aberat
linea posterior
et melior
amori.
quam nisi transiero,
de cetero
sunt, que dantur alia,
materia
furori.
 



Ad metam propero.
sed fletu tenero
mea me sollicitat,
dum dubitat
solvere virguncula
repagula
pudoris.
flentis bibo lacrimas
dulcissimas;
sic me plus inebrio,
plus haurio
fervoris.
 



Delibuta lacrimis
oscula plus sapiunt,
blandimentis intimis
mentem plus alliciunt.
ergo magis capior,
et acrior
vis flamme recalescit.
sed dolor Coronidis
se tumidis
exerit singultibus
nec precibus
mitescit.
 



Preces addo precibus
basiaque basiis;
fletus illa fletibus,
iurgia conviciis,
meque cernit oculo
nunc emulo,
nunc quasi supplicanti;
nam nunc lite dimicat,
nunc supplicat;
dumque prece blandior,
fit surdior
precanti.
 



Vim nimis audax infero.
hec ungue sevit aspero,
comas vellit,
vim repellit
strenua,
sese plicat
et intricat
genua,
ne ianua
pudoris resolvatur.
 



Sed tandem ultra milito,
triumphum do proposito.
per amplexus
firmo nexus,
brachia
eius ligo,
pressa figo
basia;
sic regia
Diones reseratur.
 



Res utrique placuit,
et me minus arguit
mitior amasia,
dans basia
mellita
 



Et subridens tremulis
semiclausis oculis,
veluti sub anxio
suspirio
sopita.
 

 


 



Clauso Cronos et serato
carcere ver exit,
risu Iovis reserato
faciem detexit
 



Coma celum rutilante
Cynthius emundat
et terrena mediante
aere fecundat.
 



Purpurato    flore prato
ver tenet primatum,
ex argenti    renitenti
specie renatum.
 



Iam odora    Rheam Flora
chlamyde vestivit,
que ridenti    et florenti
specie lascivit.
 



Vernant veris ad amena
thyma, rose, lilia.
 



His alludit philomena,
merops et luscinia.
 



Satyros hoc excitat
et Dryadum choreas,
redivivis incitat
hoc ignibus Napeas.
 



Hoc Cupido concitus,
hoc amor innovatur,
hoc ego sollicitus,
hoc michi me furatur.
 



Ignem alo tacitum,
amo, nec ad placitum,
ut qui contra libitum
cupio prohibitum.
votis Venus meritum
rite facit irritum,
trudit in interitum,
quem rebar emeritum.
 



Si quis amans per amare mereri    posset amari,
posset Amor michi velle mederi    dando beari.
 



Quot faciles    michi cerno medelas    posse parari,
tot steriles    ibi perdo querelas    absque levari.
 



Imminet exitus    igne vigente,
morte medullitus    ossa tenente.
 



Quod caro predicat    hec macilenta
hoc sibi vendicat    usque perempta.
 



Dum mala sentio,    summa malorum,
pectora saucia,    plena furorum,
pellere semina    nitor amorum.
 



Ast Venus artibus    usa nefandis,
dum bene palliat    aspera blandis,
unguibus attrahit    omnia pandis.
 



Parce dato pia,    Cypris, agone,
et quia vincimur,    arma repone,
et quibus es Venus,    esto Dione!
 

 


 



Letabundus rediit
avium concentus,
ver iocundum prodiit;
gaudeat iuventus,
nova ferens gaudia!
modo vernant omnia;
Phebus serenatur;
redolens temperiem
novo flore faciem
Flora renovatur.
 



Risu Iovis pellitur
torpor hiemalis,
altius extollitur
cursus estivalis
solis, beneficio
. . . . . . . . . .
recipit teporem.
sic ad instar temporis
nostri Venus pectoris
reficit ardorem.
 



Estum vitant Dryades
colle sub umbroso;
prodeunt Oreades
cetu glorioso;
Satyrorum contio
psallit cum tripudio
Tempe per amena;
his alludens concinit,
cum iocundi meminit
veris, philomena.
 



Estas ab exilio
redit exoptata,
picto ridet gremio
tellus purpurata.
miti cum susurrio
suo domicilio
gryllus delectatur.
hoc canoro, iubilo,
multiformi sibilo
nemus gloriatur.
 



Applaudamus igitur
rerum novitati!
felix, qui diligitur
voti compos grati,
dono letus Veneris,
cuius ara teneris
floribus odorat.
miser e contrario,
qui sublato bravio
sine spe laborat.
 

 


 



Omittamus studia,
dulce est desipere,
et carpamus dulcia
iuventutis tenere!
res est apra senectuti
seriis intendere,
. . . . . . . . . . .
. . . . . . . . . . .

Velox etas preterit
studio detenta,
lascivire suggerit
tenera iuventa.
 



Ver etatis labitur,
hiems nostra properat,
vita damnum patitur,
cura carnem macerat.
sanguis aret, hebet pectus,
minuuntur gaudia,
nos deterret iam senectus
morborum familia.

Velox etas preterit
studio detenta,
lascivire suggerit
tenera iuventa.
 



Imitemur superos!
digna est sententia,
et amoris teneros
iam venantur retia.
voto nostro serviamus!
mos est iste numinum.
ad plateas descendamus
et choreas virginum!

Velox etas preterit
studio detenta,
lascivire suggerit
tenera iuventa.
 



Ibi, que fit facilis,
est videndi copia,
ibi fulget mobilis
membrorum lascivia.
dum puelle se movendo
gestibus lasciviunt,
asto videns, et videndo
me michi subripiunt.

Velox etas preterit
studio detenta,
lascivire suggerit
tenera iuventa.
 

 


 



Dum caupona verterem    vino debachatus,
secus templum Veneris    eram hospitatus.
solus ibam, prospere    vestibus ornatus,
plenum ferens loculum    ad sinistrum latus.
 



Almi templi ianua    servabatur plene;
ingredi non poteram,    ut optavi bene.
intus erat sonitus    dulcis cantilene;
estimabam, plurime    quod essent Sirene.
 



Cum custode ianue    parum requievi;
erat virgo nobilis,    pulchra, statu brevi.
secum dans colloquia    in sermone levi
tandem desiderium    intrandi explevi.
 



In ingressu ianue    sedens invitatus
ab hac pulchra virgine    sum interrogatus:
'unde es, o iuvenis,    hucce applicatus?'
cui dixi: 'domina,    vestri comitatus.'
 



'Que est causa, dicito,    huc tui adventus?
qualis ad hec litora    appulit te ventus?
duxit te necessitas    et tua iuventus?'
dixi: 'necessario    venio detentus.
 



Intus et exterius    asto vulneratus
a sagitta Veneris;    ex quo fui natus,
telum fero pectore    nondum medicatus.
cursu veni tacito,    quo sim liberatus.
 



Incessanter rogo te,    virgo tu beata,
ut hec verba Veneri    nunties legata.'
ipsa, mota precibus,    fortiter rogata,
nuntiavit Veneri    verba destinata:
 



'Secretorum omnium    salus o divina,
que es dulcis prepotens    amoris regina,
egrum quendam iuvenem    tua medicina
procurare studeas,    obsecro, festina!'
 



Iussu sacre Veneris    ductus in conclavi,
cernens eius speciem    fortiter expavi.
flexis tandem genibus    ipsam salutavi,
'salve,' dicens, 'inclita    Venus, quam optavi!'
 



'Quis es,' inquit, 'iuvenis,    qui tam bene faris?
quid venisti, dicito!    quomodo vocaris?
es tu forte iuvenis    ille dictus Paris?
ista de quo retulit,    cur sic infirmaris?'
 



'Venus clementissima,    felix creatura,
cerno, quod preterita    noscis et futura.
ipse sum miserrimus,    res iam peritura,
quem sanare poteris    tua levi cura.'
 



'Bene',' inquit, 'veneris,    noster o dilecte
iuvenis! Aptissime    sodes nostre secte.
si tu das denarios    monete electe,
dabitur consilium    salutis perfecte.'
 



'Ecce,' dixi, 'loculus    extat nummis plenus.
totum quippe tribuam    tibi, sacra Venus.
si tu das consilium,    ut sat sim serenus,
tuum in perpetuum    venerabor genus.'
 



Ambo iunctis manibus    ivimus mature,
ubi stabant plurime    belle creature.
omnes erant similes,    unius nature
et unius habitus    atque vestiture.
 



Nobis propinquantibus    omnes surrexere.
quas ut salutavimus,    responsum dedere:
'bene vos veneritis!    velitis sedere!'
Venus inquit: 'aliud    volumus explere.'
 



Innuens his omnibus    iubet ire cito.
pariter remansimus    in loco munito
solis quiescentibus;    strato redimito
plura pertractavimus    sermone polito.
 



Exuit se vestibus    genitrix Amoris,
carnes ut ostenderet    nivei decoris.
sternens eam lectulo    fere decem horis
mitigavi rabiem    febrici doloris.
 



Postmodum transivimus    ire balneatum
in hortanum balneum    Iovi consecratum.
huius aqua balnei me    sensi purgatum
omnibus languoribus    beneque piatum.
 



Ultra modum debilis,    balneo afflictus,
fame validissima    steteram astrictus.
versus contra Venerem    'quasi derelictus,'
dixi 'vellem edere,    siquis inest victus!'
 



Perdices et anseres    ducte sunt coquine,
plura volatilia,    grues et galline;
pro placentis ductus est    modius farine.
preparatis omnibus    pransus sum festine.
 



Tribus, reor, mensibus    secum sum moratus,
plenum ferens loculum    fui vir ornatus;
recedens a Venere    sum nunc allevatus
nummis atque vestibus;    sum sic pauperatus.
 



Terreat vos, iuvenes,    istud quod auditis!
dum sagittam Veneris    penes vos sentitis,
mei este memores!    vos, quocumque itis,
liberi poteritis    esse, si velitis.
 

 


 



Si linguis angelicis    loquar et humanis,
non valeret exprimi    palma, nec in annis,
per quam recte preferor    cunctis Christianis,
tamen invidentibus    emulis profanis.
 



Pange, lingua, igitur    causas et causatum!
nomen tamen domine    serva palliatum,
ut non sit in populo    illud divulgatum,
quod secretum gentibus    extat et celatum.
 



In virgulto florido    stabam et ameno,
vertens hec in pectore:    'quid facturus ero?
dubito, quod semina    in harena sero;
mundi florem diligens    ecce iam despero.
 



Si despero, merito    nullus admiretur;
nam per quandam vetulam    rosa prohibetur,
ut non amet aliquem    atque non ametur.
quam Pluto subripere,    flagito, dignetur!'
 



Cumque meo animo    verterem predicta,
optans, anum raperet    fulminis sagitta,
ecce, retrospiciens    sata post relicta,
audias, quid viderim,    dum morarer ita:
 



Vidi florem floridum,    vidi florum florem,
vidi rosam Madii    cunctis pulchriorem,
vidi stellam splendidam,    cunctis clariorem,
per quam ego degeram    lapsus in amorem.
 



Cum vidissem itaque,    quod semper optavi,
tunc ineffabiliter    mecum exultavi,
surgensque velociter    ad hanc properavi,
hisque retro poplite    flexo salutavi:
 



'Ave, formosissima,    gemma pretiosa,
ave, decus virginum,    virgo gloriosa,
ave, lumen luminum,    ave, mundi rosa,
Blanziflour et Helena,    Venus generosa!'
 



Tunc respondit inquiens    stella matutina:
'ille, qui terrestria    regit et divina,
dans in herba violas    et rosas in spina,
tibi salus, gloria    sit et medicina!'
 



Cui dixi: 'dulcissima!    cor michi fatetur,
quod meus fert animus,    ut per te salvetur.
nam a quodam didici,    sicut perhibetur,
quod ille, qui percutit,    melius medetur.'
 



'Mea sic ledentia    iam fuisse tela
dicis? nego; sed tamen    posita querela
vulnus atque vulneris    causas nunc revela,
ut te sanem postmodum    gracili medela!'
 



'Vulnera cur detegam,    que sunt manifesta?
estas quinta periit,    properat en sexta,
quod te in tripudio    quadam die festa
vidi; cunctis speculum    eras et fenestra.
 



Cum vidissem itaque,    cepi tunc mirari,
dicens: 'ecce mulier    digna venerari!
hec excedit virgines    cunctas absque pari,
hec est clara facie,    hec est vultus clari!'
 



Visus tuus splendidus    erat et amenus,
tamquam aer lucidus    nitens et serenus;
unde dixi sepius:    'Deus, Deus meus!
estne illa Helena    vel est dea Venus?'
 



Aurea mirifice    coma dependebat,
tamquam massa nivea    gula candescebat,
pectus erat gracile;    cunctis innuebat,
quod super aromata    cuncta redolebat.
 



In iocunda facie    stelle radiabant,
eboris materiam    dentes vendicabant,
plus, quam dicam, speciem    membra geminabant:
quidni, si hec omnium    mentem alligabant?
 



Forma tua fulgida    tunc me catenavit,
michi mentem, animum    et cor immutavit.
tibi loqui spiritus    ilico speravit;
posse spem veruntamen    numquam roboravit.
 



Ergo meus animus    recte vulneratur.
ecce, vita graviter    michi novercatur.
quis umquam, quis aliquo    tantum molestatur,
quam qui sperat aliquid    et spe defraudatur?
 



Telum semper pectore    clausum portitavi,
milies et milies    inde suspiravi,
dicens: 'rerum conditor,    quid in te peccavi?
omnium amantium    pondera portavi.
 



Fugit a me bibere,    cibus et dormire,
medicinam nequeo    malis invenire.
Christe, non me desinas    taliter perire,
sed dignare misero    digne subvenire!'
 



Has et plures numero    pertuli iacturas,
nec ullum solacium    munit meas curas,
ni quod sepe sepius    per noctes obscuras
per imaginarias    tecum sum figuras.
 



Rosa, videns igitur,    quam sim vulneratus,
quot et quantos tulerim    per te cruciatus,
dicens 'placet!' itaque    fac, ut sim sanatus,
per te sim incolumis    et vivificatus!
 



Quod quidem si feceris,    in te gloriabor,
tamquam cedrus Libani    florens exaltabor.
sed si, quod non vereor,    in te defraudabor,
patiar naufragium vet periclitabor.'
 



Inquit rosa fulgida:    'multa subportasti,
nec ignota penitus    michi revelasti.
sed que pro te tulerim,    numquam somniasti;
plura sunt, que sustuli,    quam que recitasti.
 



Sed omitto penitus    recitationem,
volens talem sumere    satisfactionem,
que prestabit gaudium    et sanationem
et medelam conferet    melle dulciorem.
 



Dicas ergo, iuvenis,    quod in mente geris!
an argentum postulas,    per quod tu diteris,
pretioso lapide    an quod tu orneris?
nam si esse poterit,    dabo, quicquid queris.'
 



'Non est id, quod postulo,    lapis nec argentum,
immo prebens omnibus    maius nutrimentum,
dans impossibilibus    facilem eventum
et quod mestis gaudium    donat luculentum.'
 



'Quicquid velis, talia    nequeo prescire;
tuis tamen precibus    opto consentire.
ergo, quicquid habeo,    sedulus inquire,
sumens, si, quod appetis,    potes invenire!'
 



Quid plus? collo virginis    brachia iactavi,
mille dedi basia,    mille reportavi,
atque sepe sepius    dicens affirmavi:
'certe, certe istud est    id, quod anhelavi!'
 



Quis ignorat, amodo    cuncta que secuntur?
dolor et suspiria    procul repelluntur,
paradisi gaudia    nobis inducuntur,
cuncteque delicie    simul apponuntur.
 



Hic amplexus gaudium    est centuplicatum,
hic mecum et domine    pullulat optatum,
hic amantum bravium    est a me portatum,
hic est meum igitur    nomen exaltatum.
 



Quisquis amat, itaque    mei recordetur
nec diffidat illico,    licet amaretur!
illi nempe aliqua    dies ostendetur,
qua penarum gloriam    post adipiscetur.
 



Ex amaris equidem    grata generantur,
non sine laboribus    maxima parantur,
dulce mel qui appetunt,    sepe stimulantur;
sperent ergo melius,    qui plus amarantur!
 

 


 



Anni novi rediit novitas,
hiemis cedit asperitas,
breves dies prolongantur,
elementa temperantur
subintrante Ianuario.
mens estu languet vario
propter puellam, quam diligo.
 



Prudens est multumque formosa,
pulchrior lilio vel rosa;
gracili coartatur statura,
prestantior omni creatura;
placet plus Francie regina.
michi mors est iam vicina,
nisi sanet me flos de spina.
 



Venus me telo vulneravit
aureo, quod cor penetravit,
Cupido faces instillavit,
Amor amorem inspiravit
iuvencule, pro qua volo mori.
non iungar cariori,
licet accrescat dolor dolori.
 



Illius captus sum amore,
cuius flos adhuc est in flore.
dulcis fit labor in hoc labore,
osculum si sumat os ab ore.
non tactu sanabor labiorum,
nisi cor unum fiat duorum
et idem velle. vale, flos florum!
 

 


 



Estivali sub fervore,
quando cuncta sunt in flore,
totus eram in ardore.
sub olive me decore,
estu fessum et sudore,
detinebat mora.
 



Erat arbor hec in prato
quovis flore picturato,
herba, fonte, situ grato,
sed et umbra, flatu dato.
stilo non pinxisset Plato
loca gratiora.
 



Subest fons vivacis vene,
adest cantus philomene
Naiadumque cantilene.
paradisus hic est pene;
non sunt loca, scio plene,
his iocundiora.
 



Hic dum placet delectari
delectatque iocundari
et ab estu relevari,
cerno forma singolari
pastorellam sine pari
colligentem mora.
 



In amorem vise cedo;
fecit Venus hoc, ut credo.
'ades!' inquam, 'non sum predo,
nichil tollo, nichil ledo.
me meaque tibi dedo,
pulchrior quam Flora!'
 



Que respondit verbo brevi:
'ludos viri non assuevi.
sunt parentes michi sevi;
mater longioris evi
irascetur pro re levi.
parce nunc in hora!'
 

 


 



Estivali gaudio
tellus renovatur,
militandi studio
Venus excitatur.
gaudet chorus iuvenum,
dum turba frequens avium
garritu modulatur.

Quanta sunt gaudia
amanti et amato,
sine fellis macula
dilecte sociato!
iam revernant omnia
nobis delectabilia,
hiems eradicatur.
 



Ornantur prata floribus
varii coloris,
quorum delectatio
causa fit amoris.
gaudet chorus iuvenum,
dum turba frequens avium
garritu modulatur.

Quanta sunt gaudia
amanti et amato,
sine fellis macula
dilecte sociato!
iam revernant omnia
nobis delectabilia,
hiems eradicatur.
 



In calore vivido
nunc reformantur omnia,
hiemali tedio
que viluere languida.
tellus ferens gramina
decoratur floribus,
et vestiuntur nemora
frondosis arboribus.

Quanta sunt gaudia
amanti et amato,
sine fellis macula
dilecte sociato!
iam revernant omnia
nobis delectabilia,
hiems eradicatur.
 



Amorum officiis
hec arrident tempora,
geminatis sociis
restaurantur federa.
festa colit Veneris
puellaris curia,
propinat Amor teneris
amaris miscens dulcia.

Quanta sunt gaudia
amanti et amato,
sine fellis macula
dilecte sociato!
iam revernant omnia
nobis delectabilia,
hiems eradicatur.
 

 


 



Solis iubar nituit,
nuntians in mundum,
quod nobis emicuit
tempus letabundum.
ver, quod nunc apparuit,
dans solum fecundum,
salutari meruit
per carmen iocundum.

Ergo nostra contio
psallat cum tripudio
dulci melodia!
 



Fugiente penitus
hiemis algore
spirat ether tacitus
estu gratiore.
discendente celitus
salutari rore
fecundatur funditus
tellus ex humore.

Ergo nostra contio
psallat cum tripudio
dulci melodia!
 



Sol extinctus fuerat,
modo renitescit;
frigus invaluerat,
sed modo tepescit;
nix, que nos obruerat,
ex estu liquescit;
qui prius aruerat,
campus revirescit.

Ergo nostra contio
psallat cum tripudio
dulci melodia!
 



Philomena stridula
voce modulatur;
floridum alaudula
tempus salutatur.
anus, licet vetula,
mire petulatur;
lascivit iuvencula,
cum sic recreatur.

Ergo nostra contio
psallat cum tripudio
dulci melodia!
 

 


 



Frigus hinc est horridum,
tempus adest floridum.
veris ab instantia
tellus iam fit gravida;
in partum inde solvitur,
dum florere cernitur.

O o o a i a e !
amor † insolabile!
clerus scit diligere
virginem plus milite!
 



Sol tellurem recreat,
ne fetus eius pereat;
ab aeris temperantia
rerum fit materia,
unde muitiplicia
generantur semina.

O o o a i a e !
amor † insolabile!
clerus scit diligere
virginem plus milite!
 



Mons vestitur floribus
et sonat a volucribus;
in silvis aves concinunt
dulciterque garriunt;
nec philomena desinit,
iacturam suam meminit.

O o o a i a e !
amor † insolabile!
clerus scit diligere
virginem plus milite!
 



Ridet terre facies
colores per multiplices.
nunc audite, virgines:
non amant recte milites!
miles caret viribus
nature et virtutibus!

O o o a i a e !
amor † insolabile!
clerus scit diligere
virginem plus milite!
 



Thymus et lapathium
inierunt hoc consilium:
'propter formam milites
nobis sunt amabiles.'
'de quibus stulta ratio,
suspensa est solutio.'

O o o a i a e !
amor † insolabile!
clerus scit diligere
virginem plus milite!
 



'Sed in curtibus milites
depingunt nostras facies,
cum serico in palliis,
colore et in clipeis.'
'quid prosunt nobis talia,
cum forma perit propria?

O o o a i a e !
amor † insolabile!
clerus scit diligere
virginem plus milite!
 



Clerici in frigore
observant nos in semine,
pannorum in velamine,
deinde et in pyxide.'
mox de omni clerico
Amoris fit conclusio.

O o o a i a e !
amor † insolabile!
clerus scit diligere
virginem plus milite!
 

 


Petrus Blesensis

(ca. 1135 - ca. 1204)

 



Sevit aure spiritus,
et arborum
come fluunt penitus
vi frigorum;
silent cantus nemorum.
nunc torpescit vere solo
fervens amor pecorum;
semper amans sequi nolo
novas vices temporum
bestiali more.

Quam dulcia
stipendia
et gaudia
felicia
sunt hec hore
nostre Flore!
 



Nec de longo conqueror
obsequio:
nobili remuneror
stipendio,
leto letor premio.
dum salutat me loquaci
Flora supercilio,
mente satis non capaci
gaudia concipio,
glorior labore.

Quam dulcia
stipendia
et gaudia
felicia
sunt hec hore
nostre Flore!
 



Michi sors obsequitur
non aspera:
dum secreta luditur
in camera,
favet Venus prospera.
nudam fovet Floram lectus:
caro candet tenera,
virginale lucet pectus,
parum surgunt ubera
modico tumore.

Quam dulcia
stipendia
et gaudia
felicia
sunt hec hore
nostre Flore!
 



Hominem transgredior
et superum
sublimari glorior
ad numerum,
sinum tractans tenerum
cursu vago dum beata
manus it et uberum
regionem pervagata
descendit ad uterum
tactu leviore.

Quam dulcia
stipendia
et gaudia
felicia
sunt hec hore
nostre Flore!
 



A tenello tenera
pectusculo
distenduntur latera
pro modulo;
caro carens scrupulo
levem tactum non offendit.
gracilis sub cingulo
umbilicum preextendit
paululum ventriculo
tumescentiore.

Quam dulcia
stipendia
et gaudia
felicia
sunt hec hore
nostre Flore!
 



Vota blando stimulat
lenimine
pubes, que vix pullulat
in virgine
tenui lanugine.
crus vestitum moderata
tenerum pinguedine
levigatur occultata
nervorum compagine,
radians candore.

Quam dulcia
stipendia
et gaudia
felicia
sunt hec hore
nostre Flore!
 



O si forte Iupiter
hanc videat,
timeo, ne pariter
incaleat
et ad fraudes redeat:
si vel Danes pluens aurum
imbre dulci mulceat,
vel Europes intret taurum,
vel Ledeo candeat
rursus in olore.

Quam dulcia
stipendia
et gaudia
felicia
sunt hec hore
nostre Flore!
 

 


Petrus Blesensis

(ca. 1135 - ca. 1204)

 



Dum prius inculta
coleret virgulta
estas iam adulta,
hieme sepulta,
vidi
viridi
Phyllidem sub tilia,
vidi
Phyllidi
quevis arridentia.
invideo,
dum video.
sic capi cogit sedulus
me laqueo
virgineo
cordis venator oculus
visa captus virgine.

Ha morior!
sed quavis dulcedine
mors dulcior.
sic amanti vivitur,
dum sic amans moritur.
 



Fronte esplicata
exiit in prata,
ceu Dione nata,
Veneris legata.
videns,
invidens
huc spe duce rapior.
ridens
residens
residenti blandior.
sed tremula
virguncula
frondis in modum tremule,
ut primula
discipula
nondum subducta ferule,
tremit ad blanditias.

Ha morior!
sed . . . . . . . . . -ias
mors dulcior.
sic amanti vivitur,
dum sic amans moritur.
 



Respondendi metus
trahit hanc ad fletus.
sed raptura letus
Amor indiscretus
meam
in eam,
ut pudoris tangere
queam
lineam,
manum mittit propere.
dum propero,
vim infero
posti minante machina;
nec supero,
nam aspero
defendens ungue limina
obserat introitus.

Ha morior!
sed hec michi penitus
mors dulcior.
sic amanti vivitur,
dum sic amans moritur.
 



Tantalus admotum
non amitto potum!
sed ne tamen totum
frustret illa votum,
suo
denuo
iungens collo brachium
ruo,
diruo
tricaturas crurium.
ut virginem
devirginem,
me toti totum insero;
ut cardinem
determinem,
duellum istud refero:
sic in castris milito.

Ha morior!
sed . . . . . . . . . -ito
mors dulcior.
sic amanti vivitur,
dum sic amans moritur.
 

 


(ca. 1150)

 



Veris dulcis in tempore
florenti stat sub arbore
Iuliana cum sorore.
Dulcis amor!

Qui te caret hoc tempore,
fit vilior.
 



Ecce florescunt arbores,
lascive canunt volucres;
inde tepescunt virgines.
Dulcis amor!

Qui te caret hoc tempore,
fit vilior.
 



Ecce florescunt lilia,
et virginum dant agmina
summo deorum carmina.
Dulcis amor!

Qui te caret hoc tempore,
fit vilior.
 



Si tenerem, quam cupio,
in nemore sub folio,
oscularer cum gaudio.
Dulcis amor!

Qui te caret hoc tempore,
fit vilior.
 

 


 



Non contrecto,
quam affecto;
ex directo
ad te specto
et annecto
nec deflecto
cilia.

Experire, filia,
virilia:
semper sunt senilia
labilia,
sola iuvenilia
stabilia.
hec sunt utensilia
agilia,
facilia,
gracilia,
fragilia,
humilia,
mobilia,
docilia,
habilia,
Cecilia,
et si qua sunt similia.
 



Post fervorem
celi rorem,
post virorem
album florem,
post candorem
dant odorem
lilia.

Experire, filia,
virilia:
semper sunt senilia
labilia,
sola iuvenilia
stabilia.
hec sunt utensilia
agilia,
facilia,
gracilia,
fragilia,
humilia,
mobilia,
docilia,
habilia,
Cecilia,
et si qua sunt similia.
 

 


 



Amor tenet omnia,
mutat cordis intima,
querit Amor devia.
Amor melle dulcior,
felle fit amarior.
Amor cecus,    † caret pudicitia;
frigidus    et calidus
et tepidus,
Amor audax, pavidus,
est fidus atque perfidus.
 



Tempus est idoneum,
querat Amor socium:
nunc garritus avium.
Amor regit iuvenes,
Amor capit virgines.
ve senectus!    tibi sunt incommoda.
va t'an oy! iuvencula
Theoclea
tenet me gratissima;
tu pestis, dico, pessima.
 



† Frigidus et calidus
numquam tibi socius!
dormit dolens sepius
in natura frigidus;
nichil tibi vilius.
Venus tenet    iuvenes in gaudio;
sana sic coniunctio,
quam diligo,
tuo fit imperio.
quid melius sit, nescio.
 



Amor volat undique;
captus est libidine.
iuvenes iuvencule
que secuntur merito,
si que sine socio.
illa vero    caret omni gloria;
tenet noctis infima
sub intima
cardinis custodia.
sic fit res amarissima.
 



Amor simplex, callidus;
rufus Amor, pallidus;
truculens in omnibus,
Amor est placabilis,
constans et instabilis.
Amor artis    regitur imperio.
ludit Amor lectulo
iam clanculo
noctis in silentio:
fit captus Amor laqueo.