Sancte ERASME, martir Domini preciose, qui in die resurreccionis,/ quando (?) per martirium oblatus es, et de eo leticiam susce/pisti, suscipe hanc oracionem meam, quam tibi offero pius(?)/ pro anima mea. Rogo te, clementissime pater, ut des/ michi (?) victum et vestitum secundum tuam voluntatem et(?) m[eam/ necessitatem. Memento, quia Deus promisit, ut quisquis invoca/ret nomen tuum, exaudiretur. Itcirco conmitto me ad/ videm (!) tuam, quia te Christus conservavit, ut usque in finem vite / mee conserves me, ne incidam in manus inmimicorum (!) me[orum/ visibilium et invisibilium.
 

 


 



Ich lob die liben frowen min
vor allen gvten wiben,
mit dienst wil ich ir stete sin
vnd immer stete beliben.
si ist als ein spigel glas
si ist gantzer tvgende ein adamas
vnd schoner zvhte ist si so vol,
von der ich chvmber dol.
 



Ir roter rosenvarwer mvnt,
der tvt mich senen diche,
ir ovgen brehent ze aller stvnt
sam stern dvrch wolchen blicche.
mins herzen leben ir hant
gebvnden hat an elliv bant.
min ovge sach nie schoner wip.
ein engel ist ir lip.
 



Min leben stat in ir gewalt,
daz sol si wol bedenchen,
lazze mich mit frovden werden alt,
ich wil ir nimmer wenchen.
wil si, ich lebe wol,
daz diene ich immer swie ich sol.
gebivtet si, ich lige tot.
svs leide ich wernde not.
 

 



Iam dudum estivalia
pertransiere tempora.
brumalis sevitia
iam venit in tristitia.
grando, nix et pluvia
sic corda reddunt segnia,
ut desolentur omnia.
 



Nam conticent avicule,
que solebant in nemore
cantica depromere
et voluptates gignere.
tellus caret gramine;
sol lento micat iubare
et dies currunt propere.
 



Ad obsequendum Veneri
vis tota languet animi.
fervor abest pectori;
iam cedit calor frigori.
maledicant hiemi,
qui veris erant soliti
amenitate perfrui.
 



In omni loco congruo
sermonis oblectatio
cum sexu femineo
evanuit omnimodo.
tempori preterito
sit decus in perpetuo
et gratiarum actio.
 



Pro dulcis aure transitu
et tempestatis impetu
tribulato spiritu
in gravi sumus habitu.
ver, nos tuo reditu
refove, quos in gemitu
relinquis aliquandiu.
 

 


 



Flete, fideles anime,
flete, sorores optime,
ut sint multiplices
doloris indices
planctus et lacrime.
 



Fleant materna viscera
Marie matris vulnera:
materne doleo,
que dici soleo
felix puerpera.
 



Triste spectaculum
crucis et lancee
clausum signaculum
mentis virginee
profunde vulnerat;
hoc est, quod dixerat,
quod prophetaverat
senex prenuntius,
Hic ille gladius,
qui me transverberat.
 



Dum caput cernuum,
dum spinas capitis,
dum plagas manuum
cruentis digitis
supplex suspicio,
sub hoc supplicio
tota deficio,
dum vulnus lateris,
dum locus vulneris
est in profluvio.
 



Ergo quare,    fili care,
pendes ita,    cum sis vita
vivens ante secula?
rex celestis    pro scelestis
alienas    solvis penas,
agnus sine macula.
 



Munda caro mundo cara,
cur in crucis ares ara,
pro peccatis hostia?
cur in ara crucis ares,
caro, que peccato cares,
caro culpe nescia?
 



O mentes perfidas
et linguas duplices,
o testes subdolos
et falsos iudices,
senes cum iunioribus!
solent maioribus
criminibus
damnati
ferre suspendium
stipendium
peccati.
 



A damnaticiis
damnatur innocens,
explens, quod expedit,
quod decet, edocens.
fremunt auctores criminum
et viri sanguinum
in dominum
salutis
zelo nequitie
sub specie
virtutis.
 



Mi Iohannes, planctum move,
plange mecum, fili nove,
fili novo federe
matris et matertere.
tempus est lamenti;
immolemus intimas
lacrimarum victimas
Christo morienti.
 



Salutaris noster Iesus,
captus, tractus, vinctus, cesus
et illusus alapis
a Gehenne satrapis,
auctor vere lucis,
dies nocte clauditur,
vita mortem patitur,
mortem autem crucis.
 



Hac in vita    sum invita,
hoc in malo    mori malo,
fili mi,    dum reprimi
vel exprimi
nequit estus animi
dolentis,
tantis malis eximi
volentis.
 



Scelus terre celum terret,
terre motus    terret motus
impios,    nefarios
qui gladios
in sanctorum filios
allidunt
et te, Christe agyos,
occidunt.
 

 


 



Furibundi
cum aceto mixto felle
temptarunt te, tui velle
contra; quodquod lacte, melle,
de puella
maris stella
natus, alvo
tamen salvo
matris, pascis tui oris
et amoris.
 



Letabundi –
nam quos stravit
morsus anguis,
hos sanavit
tuus sanguis
munda
unda
et potavit.
recreavit
vivus
divus
panis iste,
o tu Christe,
o benigne,
digne
odis,
modis.
 



Sitibundi,
ut pax detur:
'osculetur
osculo me oris sui,
que de culpa nigra fui
sponsa pulchra, ut dilecta
et perfecta,
simplex, recta
sim de bonis tuis, que te placent.'
 

 


Pange, vox adonis,
nobilem    prelatum de Solio,
qui gaudet in donis
et caret    vitiorum lolio.
est iocundus,    letus et affabilis,
in promisso stabilis,
providus,    prudens, honorabilis.
 



Cum architriclino
dicere    possem eius vultibus:
'tu servasti vino
nobili    finem atque dapibus,
et post primum    non datur deterius:
verum loquor verius:
funditur    bonum atque melius.
 



Ad gradus virtutum
properas    ut sol ad meridiem.'
paupertatis nutum
sentiens    queres eius faciem.
cur, Fortuna    vitrea, sic deficis,
cur cito non efficis,
quod sit hic    in loco pontificis.
 



Sed si non est princeps,
cathedre    scilicet officio,
ut clerus deinceps
memoret,    quando fit electio:
est statura    ceteris prestantior,
vultu elegantior,
moribus    cunctis honorantior.
 



Maior mea laude,
dignior,    forma veri hominis;
tamen sine fraude
gloriam    cano sui nominis.
verbi Dei    gratia fit ratio,
non est adulatio;
hunc decet    vere collaudatio.
 



Huic ignoro parem
circiter    per totam Carinthiam.
si perambularem
Saxones,    Francos et Bawariam,
Swevos, Rhenum,    fertilem Alsatiam,
ibi finem faciam, –
non habet    clerus talem gratiam.
 

 


Johannes 1, 1-14

(saec. XIV)

 



In anegenge was ein wort, daz wort was mit got, got was daz wort.


vnd was in anegenge mit got,


von im sint alliv dinch gemachet an in ist gemacht nicht, swaz mit im ist gemachet,


daz ist daz ewige leben, daz ewige leben ist ein liecht den livten,


daz liecht daz livchtet in der vinster, die vinster mach sein nicht begreiffen.


Ein mennisch wart gesant von gote des name was Johannes.


der chom zvo einer gezivchnvesse daz er gezivch were des liechtes.


er was nicht daz liecht niwer daz er gezivch were des liechtes.


daz ware liecht ist daz, daz ein igesleichen mennisch erlivchtet der in disiv welt bechumt,


er cham in div welt, div welt erchant sein nicht,


er chom in sein aigen lant die seinen enpfiengen sein nicht


aver die in da enpfiengen den gab er den gewalt, daz si gotes chint werden, vnd die an seinen namen gelavpten


die warn nicht geworn von wollveste des plůtes noch von wollveste des vlaisches wan svnder von gote,


daz wort ist ze vlaische worden, vnd wont in vens wier haben sein ere geschen als eines ainworn svnes wie den sein vater eret voller genaden vnd voller warheit.
§

durch disiv rede des hailgen ewangelii vergebe vens venser herre alle venser Missetat. amen.
 

 


 



O comes amoris, dolor,
cuius mala male solor,
an habes remedium?
dolor urget me, nec mirum,
quem a predilecta dirum,
en, vocat exilium,
cuius laus est singularis,
pro qua non curasset Paris
Helene consoruum.
 



Sed quid queror me remotum
illi esse, que devotum
me fastidit hominem,
cuius nomen tam verendum,
quod nec michi presumendum
est, ut eam nominem?
ob quam causam mei mali
me frequenter vultu tali
respicit, quo neminem.
 



Ergo solus solam amo,
cuius captus sum ab hamo,
nec vicem reciprocat.
quam enutrit vallis quedam,
quam ut paradisum credam,
in qua pius collocat
hanc creator creaturam,
vultu claram, mente puram,
quam cor meum invocat.
 



Gaude, vallis insignita,
vallis rosis redimita,
vallis, flos convallium,
inter valles vallis una,
quam collaudat sol et luna,
dulcis cantus avium!
te collaudat philomena,
vallis dulcis et amena,
mestis dans solacium!
 

 


Mundus finem properans    vergit ad occasum;
omnis compaternitas    retro vertit nasum.
celeste sacrarium    sic minatur casum,
quasi cum novacula    fundo sit abrasum.
 



Dolor se multiplicat    ut parturientis;
sevit in ecclesia    pena morientis.
non est, qui respiciat    lacrimas plangentis,
sed manus invaluit    iacula mittentis.
 



Antichristus nuntios    plurimos premisit,
sed in Christi milites    acies divisit,
quibus arma bellica    plurima commisit
renovare cupiens,    demon quod amisit.
 



Instituta primitus    patrum floruerunt,
qui carnis et sanguinis    curam non egerunt,
sine mundo vivere    semper studuerunt;
taliter perpetua    regna meruerunt.
 



Benedicti regula    fuit primitiva,
placuit pre ceteris,    quia fuit diva;
primo constantissima    – sed nunc est procliva –
eminebat ceteris    et compositiva.
 



Ab hac derivatus est    ordo Griseorum,
qui dat elemosinam    et frequentat chorum;
sudat et inflectitur    studio laborum,
unde sperat fieri    consors angelorum.
 



Clericorum regulam    pater Augustinus
ornavit sollemniter;    post hec Norperthinus
ordinem instituit.    paulo plus, non minus,
has qui servat regulas,    Deo fit vicinus.
 



Heu, nostris temporibus    emersit dolosa
novitas, irrutilat    undique famosa.
istam plebem sequitur    turba copiosa
sperans indulgentia    frui spatiosa.
 



Hi, quos novos nomino,    sunt fratres minores
et maiores sitiunt    nummos et honores.
Deus, qualis novitas    et quales sunt mores!
modo superveniunt    etiam sorores.
 



Sorores, sic credite,    sunt Magdalenite,
et fratres ex opere    dicuntur Paulite,
sed, opinor, verius    sunt Ismahelite;
botrus non colligitur    dulcis ab hac vite.
 



Erant a principio    quasi nil habentes;
modo vivunt omnia    tamquam possidentes.
raro sunt in cellulis,    semper sunt currentes;
quamvis multa habeant,    tamen sunt egentes.
 



Castra solent querere,    claustra devitare;
domos querunt divitum,    sciunt bene quare:
vesci volunt pinguibus    et vinum potare,
contemnunt cum monachis    olus manducare.
 



Audite, dilectissimi,    magnum detrimentum:
arbitror, a fratribus    nefas sit inventum;
indulgent pro prandio    dies bene centum,
pro quibus ipsi colligunt    aurum et argentum.
 



Divites recipiunt    in confessione;
clericis preiudicant;    sine ratione
fremunt et concutiunt    mira torsione.
tua, dum vis, iudica,    Deus, ultione.
 



Propter laudes hominum    predicant in foro
et cum sacerdotibus    raro sunt in choro,
quosque iunxit Dommus,    contradicunt thoro.
confundantur citius!    illud supplex oro.
 

 



Deus largus in naturis
cunctis dedit creaturis
sua iura facere.
ignis, aer, terra, mare
consueverunt nobis dare,
largitatem colere.
 



Sit avari cista fracta,
cuius manus est contracta,
quia dare noluit.
eius bursa dirumpatur
et in igne comburatur.
nulli namque profuit.
 



Parcus dictus a parcendo,
quia parcit, sed arcendo;
sic cum rebus perditur.
parcis rebus, o tu parce,
sed non parcunt tibi Parce;
parcus cito moritur.
 



Monstruosa res, avare,
scias, quid sit non donare:
dignum anathemate!
monstruosa res es quidem,
iuro tibi per hanc fidem,
quam cepi baptismate.
 



Sicut Paulus attestatur,
avaritia vocatur
idolorum servitus.
hinc avarus reprobatur
nec in celis collocatur,
quia totus perditus.
 

 


 



Ave nobilis,
venerabilis,
Maria,
amicabilis,
comes utilis
in via,
mentes erige,
cursum dirige
per hec invia,
mores corrige,
tuo remige,
lux superna,
nos guberna
per hec maria.
 



Tu post Dominum
celi agminum
magistra,
virgo virginum,
lucis luminum
ministra,
cor illuminans
et eliminans
queque vetera,
fons inebrians,
stella radians
super astra,
celi castra
nobis resera.
 



Pulchra facie,
celi glorie
regina,
nobis hodie
potum gratie
propina,
potens omnium
infidelium
vim extermina,
Christo credulum
munda populum,
mundo clara,
mundo cara
mundi domina.
 



Mater, assumus
et te querimus
devote:
ire volumus,
sed non possumus
sine te.
sola sufficis,
si nos respicis.
in hoc tramite
nobis clericis,
nostris laicis
nunc adesto,
custos esto
plebis subdite.
 



Fortis ancora,
nostra tempora
dispone,
nostra pectora,
nostra corpora
compone.
nostra omnia
sint solatia
in te virgine.
plena gratia
dele vitia,
sis tutamen
nobis, amen,
in discrimine.
 

 


 



Christi sponsa Katharina,
virgo martyr et regina,
rosa florens,    fragrans inter lilia,
te collaudant    angelorum milia.

Gaude, virgo,    Costi regis filia,
per te signa    fiunt mirabilia.
 



Que convicit oratores
disputantes et rhetores
† obstinatos    plures a Maxentio,
baptizari    suadet cum Porphyrio.

Gaude, virgo,    Costi regis filia,
per te signa    fiunt mirabilia.
 



Ex ipsius tumba manat
rivus, qui languentes sanat;
oleum resudat    eius tumulo,
per quod salus    datur omni populo.

Gaude, virgo,    Costi regis filia,
per te signa    fiunt mirabilia.
 

 


 

Ludus breviter de passione primo inchoatur ita. Quando Dominus cum discipulis procedere vult ad locum deputato, ubi mandatum debet esse, et in processu dicant apostoli ad Dominum:
Ubi vis paremus tibi comedere pascha?
 

Et Dominus respondet:
Ite in civitatem ad quendam et dicite ei: Magister dicit: 'Tempus meum prope est; apud te facio pascha cum discipulis meis'.
 

Et in deputato loco faciant mensam parari cum mensale, cum pane et vino. Et Dominus discumbat cum duodecim apostolis suis, et edentibus illis dicat:
Amen dico vobis, quia unus vestrum me traditurus est in hac nocte.
 

Et unusquisque pro se respondet:
Numquid ego sum, Domine?
 

Et Dominus respondet:
Qui intinguit mecum manum in parapside, hic me tradet. Filius quidem hominis vadit, sicut scriptum est de illo. Ve autem homini illi, per quem filius hominis tradetur; bonum erat illi, si natus non fuisset homo ille.
 

Respondet Iudas:
Numquid ego sum, Rabbi?
 

Et Dominus dicat:
Tu dixisti.
 

Tunc medio tempore vadat Iudas ad pontifices et ad Iudeos et dicat:
Quid vultis michi dare, et ego vobis eum tradam?
 

At illi constituant ei:
Triginta argenteos.
 

Et ista hora accipiat Dominus panem, frangat, benedicat et dicat:
Accipite et comedite, hoc est corpus meum.
 

Similiter et calicem. Et postquam cenavit, Dominus dicat:
Surgite, eamus hinc; ecce appropinquabit, qui me tradet.
 

Et Iudas accedens ad Iesum clamando dicat:
Ave, Rabbi!
 

Et osculando irruat in eum. Tunc Donimus dicat:
Amice, ad quid venisti?
 

Iudei et milites accedant ad Dominum et manus iaciant in eum et teneant eum. Et ita ducant eum ad Pilatum. Tunc discipuli omnes relicto eo fugiant. Et accusent eum coram eo in tribus causis et dicant:
Hic dixit: Possum destruere templum Dei et post triduum reedificare illud.
 

Secundo:
Hunc invenimus subvertentem gentem nostram et prohibentem tributa dari Cesari et dicentem se Christum regem esse.
 

Tertio:
Commovit populum docens per universam Iudeam et incipiens a Galilea usque huc.
 

Tunc Pilatus respondet:
Quid enim mali fecit?
 

Dicant Iudei:
Si non esset malefactor, non tibi tradidissemus eum.
 

Respondet Pilatus:
Accipite cum vos et secundum legem vestram iudicate eum. Ego nullam causam invenio in hoc homine. Vultis ergo, dimittam regem Iudeorum?
 

Iudei clamando dicant:
Non, sed crucifigatur.
 

Et clamando magis dicant:
Crucifige, crucifige eum!
 

Et Pilatus respondet:
Accipite eum vos et crucifigite!
 

Dicant Iudei:
Non, nos legem habemus, et secundum legem debet mori, quia filium Dei se fecit.
 

Respondet Pilatus:
Regem vestrum crucifigam?
 

Tunc dicant pontifices:
Regem non habemus nisi Cesarem.
 

Et Pilatus accipiat aquam et dicat:
Mundus sum a sanguine huius iusti; vos videritis.
 

Et baiulet sibi crucem, et ducant eum, ubi crucifigatur. Tunc unus ex militibus veniat cum lancea, tangat latus eius. Tunc ipse Dominus in cruce alta voce clamet:
Ely, Ely, lema sabactani: Deus meus, Deus meus, ut quid dereliquisti me?
 

Tunc Maria mater Domimi veniat et due alie Marie et Iohannes. Et Maria planctum faciat quantum melius potest. Et unus ex Iudeis dicat:
Si filius Dei es, descende nunc de cruce!
 

Alter Iudeus:
Confidit in Deo; liberet eum nunc si vult.
 

Item tertius:
Alios salvos fecit, seipsum autem non potest salvum facere.
 

Et Dominus dicat:
Consummatum est.
 

Et:
In manus tuas commendo spiritum meum.
 

Et inclinato capite emittat spiritum. Tunc veniat Ioseph ab Arimathia et
petat corpus Iesu. Et permittat Pilatus. Et Ioseph honorifice sepeliat eum.
 

Et ita inchoatur ludus de resurrectione.
 

Pontifices:
O domine, recte meminimus.
 

 


Planctus ante nescia,
planctu lassor anxia,
crucior dolore;
 



orbat orbem radio,
me Iudea filio,
gaudio, dulcore.
 



Fili, dulcor unice,
singolare gaudium,
matrem flentem respice
conferens solatium.
 



Pectus, mentem, lumina
tua torquent vulnera.
que mater, que femina
tam felix, tam misera!
 



Flos florum,    dux morum,
venie vena,
quam gravis    in clavis
est tibi pena.
 



Proh dolor,    hinc color
effugit oris,
hinc ruit,    hinc fluit
unda cruoris.
 



O quam sero deditus,
quam cito me deseris;
o quam digne genitus,
quam abiecte moreris.
 



O quis amor corporis
tibi fecit spolia;
o quam dulcis pignoris
quam amara premia.
 



O pia    gratia
sic morientis,
o zelus,    o scelus
invide gentis.
 



O fera    dextera
crucifigentis,
o lenis    in penis
mens patientis.
 



O verum eloquium
iusti Simeonis!
quem promisit, gladium
sentio doloris.
 



Gemitus, suspiria
lacrimeque foris
vulneris indicia
sunt interioris.
 



Parcito proli,
mors, michi noli,
tunc michi soli
sola mederis.
 



Morte, beate,
separer a te,
dummodo, nate,
non crucieris.
 



Quod crimen, que scelera
gens commisit effera,
vincla, virgas, vulnera,
sputa, spinas, cetera
sine culpa patitur.
 



Nato, queso, parcite,
matrem crucifigite
aut in crucis stipite
nos simul affigite!
male solus moritur,
 



Reddite mestissime
corpus vel exanime,
ut sic minoratus
crescat cruciatus
osculis, amplexibus!
 



Utinam sic doleam,
ut dolore peream,
nam plus est dolori
sine morte mori
quam perire citius.
 



Quid stupes, gens misera,
terram se movere,
obscurari sidera,
languidos lugere?
 



Solem privas lumine,
quomodo luceret?
egrum medicamine,
unde convaleret?
 



Homicidam liberas,
Iesum das supplicio;
male pacem toleras,
veniet seditio.
 



Famis, cedis, pestium
scies docta pondere
Iesum tibi mortuum
Barrabamque vivere.
 



Gens ceca, gens flebilis,
age penitentiam,
dum tibi flexibilis
Iesus est ad veniam.
 



Quos fecisti, fontium
prosint tibi flumina,
sitim sedant omnium,
cuncta lavant crimina.
 



Flete, Sion filie,
tante grate gratie;
iuvenis angustie
sibi sunt delicie
pro vestris offensis.
 



In amplexus ruite,
dum pendet in stipite;
mutuis amplexibus
se parat amantibus
brachiis protensis.
 



In hoc solo gaudeo,
quod pro vobis doleo.
vicem, queso, reddite,
matris damnum plangite!
 

 


Incipit ludus immo exemplum
dominice resurrectionis.
 

Cantatis matutinis in die pasche omnes persone ad ludum disposite sint parate in loco speciali secundum suum modum et procedant ad locum, ubi sit sepulchrum. Primum veniat Pilatus et uxor sua cum magnis luminibus, militibus precedentibus, assessoribus sequentibus, deinde pontificibus et Iudeis; post hec veniant angeli et Marie et apostoli.
 

Ingressus Pilatus cum Iesu in pretorium; tunc ait illi: Tu es rex Iudeorum. Respondit: Tu dicis, quia rex sum. Exivit ergo Iesus de pretorio portans coronam et vestem purpuream; et cum indutus fuisset, exclamaverunt omnes: Crucifigatur, quia filium Dei se fecit.
 

Versus:
Tunc ait illis Pilatus: Regem vestrum crucifigam? Responderunt pontifices: Regem non habemus nisi Cesarem.
 

Primum cantent pontifices:
O domine,    recte meminimus,
quod a turba    sepe audivimus,
seductorem    consuetum dicere:
'post tres dies    volo resurgere.'
 

Pilatus:
Sicut michi    dictat discretio
† et astuta    vestra cognitio,
michi crimen    vultis imponere
de Iesu, quem    fecistis perdere.
 

Pontifices:
Vestra virtus    et sapientia
nobis valde    est necessaria;
seductoris    namque discipuli
machinantur    ruinam populi.
 

Uxor Pilati:
Versutia    horum non faciat,
ut sepulchrum    preses custodiat;
vestra namque    perpendat gloria,
quanta passa    fui per somnia.
 

Assessores:
Militibus    ergo precipias
custodire    noctis vigilias,
ne furentur    illum discipuli
et dicant plebi:    'surrexit a mortuis'.
 

Iudei stent ante Pilatum et cantent:
Audi, preses,    nostras preces,
ne sis deses;    nobis debes
hos prestare milites
ad sepulchrum, ut defunctus
observetur, ne tollatur
suis a discipulis.
 

Respondet Pilatus:
En habetis    custodum copiam.
custodite    noctis vigiliam,
ne furentur    illum discipuli
et dicant eum    vivere populi!
 

Tunc Iudei se vertant ad milites parum:
Militibus    damus pecuniam
ut habeant    semper custodiam
seductoris,    qui dixit temere:
'post tres dies    volo resurgere.'
 

Milites petant pecuniam:
Quid mercedis    ob hoc habebimus,
si custodes    vestri manserimus,
ne tollant    Iesum discipuli
et credant eum    vivere populi?
 

Iudei ostendant illis pecuniam:
O viri fortes, vobis dabimus pretium. Custodite sepulchrum!
 

Deinde exhibeant denarios in numero:
Nummos centum    quivis accipiat
vel talentum,    ut non decipiat,
sed custodes    existant tumuli,
ne furentur    illum discipuli.
 

Demum in toto sine numero:
Pecunia militibus    abunde tradatur,
ne seductor perfidus    furtim auferatur.
 

Tunc milites accepta pecunia evaginent enses et vadant ad sepulchrum et circumeant illud ordinate cantando simul: Defensores; deinde unusquisque militum suas vigilias solus, si velit.
Defensores    erimus tumuli,
ne furentur    illum discipuli
et fallendo    dicant in populis:
'resurrexit    Christus a mortuis.'
 

Primus miles:
Non credimus    Iesum resurgere,
sed, ne corpus    quis possit tollere,
providemus    per has vigilias.
Schavwe propter insidias!
 

Secundus miles:
Non credimus,    ut quicquam conferat,
sed ne corpus    eius quis auferat
custodimus    noctis vigilias.
Schavwe propter insidias!
 

Tertius miles:
Schavwe alumbe,    ne fures veniant
et corpus Iesu    furtim auferant,
custodimus    noctis vigilias.
Schavwe propter insidias!
 

Quartus miles:
Non exigit    humana ratio,
ut resurgat    vivus ex mortuo.
seductores    ferunt versutias.
Schavwe propter insidias!
 

Quintus miles:
Si mortuus    posset resurgere,
potuisset    profecto vivere.
quare tulit    morus angustias?
Schavwe propter insidias!
 

Tunc veniant duo angeli, unus ferens ensem flammeum et vestem rubeam, alter vero vestem albam et crucem in manu. Angelus autem ferens ensem percutiat unum ex militibus ad galeam, et medio fiant tonitrua magna, et milites cadant quasi mortui. Et angeli stantes ante sepulchrum nuntient cantando Christum surrexisse:
 

Alleluia!
Resurrexit    victor ab inferis,
pastor ovem    reportans humeris.
Alleluia!
Non divina    tamen potentia
est absorta    carnis substantia.
Alleluia!
Reformator    ruine veteris
causam egit    humani generis.
Alleluia!
 

Tunc veniant Marie inquirendo aromata et cantent simul:
Aromata    pretio querimus,
corpus Iesu    ungere volumus.
aromata    sunt odorifera
sepulture    Christi memoria.
 

Tunc apothecarius audiens eas vocet:
Huc propius    flentes accedite
et unguentum,    si vultis, emite!
† aliter nusquam portabitis.
vere quantus est dolor vester!
 

Item Marie:
Dic tu nobis,    mercator iuvenis,
hoc unguentum    si tu vendideris,
dic pretium,    pro quanto dederis.
heu, quantus est dolor noster!
 

Apothecarius:
Dabo vobis    unguenta optima,
salvatoris    ungere vulnera
sepulture    eius in memoriam
et nomini    eius ad gloriam.
 

Uxor apothecarii levet pyxidem et cantet:
Hoc unguentum    si vultis emere,
auri talentum michi tradite,
aliter nusquam portabitis.
vere quantus sit dolor vester!
 

Et sic ement aromata:
Apothecarius ostendat eis viam ad sepulchrum:
Hec est vera semita,
que recte, non per devia
vos ducet ad hortum.
ibi cum veneritis,
illum, quem vos queritis,
videbitis Iesum,
salvatorem vestrum.
 

Marie ostensa via vadunt ad sepulchrum et cantant:
Sed eamus et ad eius    properemus tumulum;
si dileximus viventem,    diligamus mortuum.
 

Marie lamentando cantent et vadant circa sepulchrum:
Heu! nobis internas mentes    quanti pulsant gemitus
pro nostro consolatore,    quo privamur misere,
quem crudelis Iudeorum    morti dedit populus.
 

Item cantent:
Iam percusso ceu pastore    oves errant misere,
sic magistro discedente    turbantur discipuli,
atque nos absente eo    dolor tenet nimius.
 

Item cantent:
Iam iam ecce, iam properemus ad tumulum ungentes corpus sanctissimum.
 

Una sola cantet:
O Deus!
 

Alia sola cantet:
O Deus!
 

Tertia sola cantet:
O Deus!
 

Deinde simul:
Quis revolvet nobis lapidem ab ostio monumenti?
 

Interea vadant milites ad Pilatum et pontifices et Iudeos et nuntient, quod viderunt et audierunt:
Visionem    gravem sustulimus,
terribiles    iuvenes vidimus,
et in terre    motu, quem sensimus,
crucifixum    surgere novimus.
 

Item cantent:
Nobis autem    custodientibus
et vigilias    noctis servantibus
supervenit    celestis nuntius,
qui et dixit:    surrexit Dominus.'
 

Tunc pontifices perterriti corrumpunt milites muneribus, ut taceant:
Que refertis,    verba supprimite!
hanc mercedem    ob hoc suscipite!
et ne rumor    in turba prodeat,
fides vestra    caute provideat.
 

 

Versio K(losterneuburg:)
 

Morem nobis    in turba gerite,
corpus furtim    sublatum dicite:
'cum nos gravis    somnus oppresserit,
fur de nocte    eum abstulerit.'
 

Milites accepta pecunia ad populum cantant:
Vigilie    cunctos oppresserant,
iam nos sparsim    dormire noverant.
ad sepulchrum    fures accelerant,
ut magistrum    alias transferant.
 

In ruinam    igitur populi
furati sunt    Iesum discipuli.
ut valeant    turbam seducere,
mentiuntur    magistrum vivere.
 

Tunc Marie redeunt ad discipulos cantando:
En angeli    aspectum vidimus
et responsum    eius audivimus;
nam testatur    Dominum vivere.
sic oportet    te, Simon, credere.
 

Apostoli cantant:
Ista sunt similia    deliramentorum
nec persuasibilia    mentibus virorum.
 

Tunc Petrus et Iohannes properant ad monumentum, et precurrens Iohannes et inveniens sudarium cantat:
Monumentum    inveni vacuum
nec in eo    video mortuum
miror quidem,    si resurrexerit
an aliquis    eum abstulerit.
 

Postea venit Petrus tollens linteamina. Revertuntur ad omnes apostolos cantantes:
Monumentum    vidimus vacuum
nec in eo    vidimus mortuum;
sed nescimus,    si resurrexerit
an aliquis    eum abstulerit.
 

Tunc Maria Magdalena, que fuerat vestigio secuta Petrum et Iohannem ad monumentum, illis redeuntibus ipsa sola remanet cantans:
Cum venissem    ungere mortuum,
monumentum    inveni vacuum.
heu! nescio    recte discernere,
ubi possim    magistrum querere.
 

En lapis est    vere depositus,
qui fuerat    in signum positus.
munierant    locum militibus;
locus vacat    eis absentibus.
 

Dolor crescit,    tremunt precordia
de magistri    pii absentia,
qui salvavit    me plenam vitiis
pulsis a me    septem demoniis.
 

Heu! redemptio Israel ut quid mortem sustinuit!
 

Tunc Iesus quasi ut specie hortulani apparens cantat:
Mulier, quid ploras?
 

Tunc Maria:
Quia tulerunt Dominum meum, et nescio, ubi posuerunt illum.
 

Cui iterum Iesus:
Mulier, quid ploras? Quem queris?
 

Item Maria:
Domine, si tu sustulisti eum, dicito michi, ubi posuisti eum, et ego eum
tollam.
 

Iesus in specie Christi:
Maria!
 

Maria respondit:
Rabboni!
 

Eaque volente iam tangere pedes eius, dicit ei Iesus:
Noli me tangere; nondum enim ascendi ad patrem meum. Vade autem ad fratres meos et dic eis: 'Ascendo ad patrem meum et patrem vestrum, Deum meum et Deum vestrum.'
 

Tunc duo angeli precedentes Iesum ad infernum cantant:
[Alleluia! Surrexit Christus et illuxit populo suo, quem redemit sanguine suo.]
 

Iesus veniens ad portas inferni et inveniens clausas cantat:
Tollite portas, principes, vestras, et elevamini, porte eternales, et introibit rex glorie.
 

Tunc diabolus:
Quis est iste rex glorie?
 

Iesus:
Dominus fortis et potens, Dominus potens in prelio.
 

Hoc ter repetito Iesus magno impetu tandem confringit portas inferni. Infernales vero intuentes vultum eius cantant:
Advenisti, desiderabilis, quem expectabamus in tenebris, ut educeres hac nocte vinculatos de claustris. Te nostra vocabant suspiria; te larga requirebant tormenta; tu factus es spes desperatis, magna consolatio in tormentis.
 

Postea Maria Magdalena inveniens alias duas Marias cantat:
Vere vidi    Dominum vivere,
nec dimisit    me pedes tangere.
discipulos    oportet credere,
quod ad patrem    velit ascendere.
 

Tunc ille tres iam certificate de resurrectione Domini nuntiant eam apostolis cantantes:
Galileam    omnes adibitis;
ibi Iesum    vivum videbitis.
quem post mortem    vivum non vidimus,
nos ibidem    visuros credimus.
 

Apostoli sine cessatione murmurant hymnum istum plangentes Dominum:
 



Iesu, nostra redemptio
amor et desiderium,
Deus, creator omnium,
homo in fine temporum,
 



Que te vicit clementia,
ut ferres nostra crimina,
crudelem mortem patiens,
ut nos a morte tolleres?
 



Inferni claustra penetrans,
tuos captivos redimens,
victor triumpho nobili
ad dextram Patris residens,
 



Ipsa te cogat pietas,
ut mala nostra superes
parcendo et voti compotes
nos tuo vultu saties.
 



Tu esto nostrum gaudium,
qui es futurus premium;
sit nostra in te gloria
per cuncta semper secula.
 



Gloria tibi, Domine,
qui scandis super sidera,
cum Patre et Sancto Spiritu
in sempiterna secula.
 

Item apostoli videntes eam eminus in talem vocem prorumpunt cantando:
Dic nobis, Maria,
quid vidisti in via?
 

Maria respondit:
Sepulchrum Christi viventis
et gloriam vidi resurgentis,
angelicos testes,
sudarium et vestes.
surrexit Christus, spes mea;
precedet suos in Galilea.
 

Tunc apostoli omnes:
Credendum est magis soli Marie veraci
quam Iudeorum turbe fallaci.
scimus Christum surrexisse a mortuis vere.
tu nobis, victor rex, miserere.
 

Deinde omnes apostoli et mulieres veniunt ostendere linteamina populo. Cantant:
Cernitis, o socii, ecce linteamina et sudarium, et corpus Iesu in sepulchro non est inventum.
 

Illis ostensis chorus totus cantat:
Post passionem Domini factus est conventus, quia non est inventum corpus in monumento; lapis sustinuit perpetuam vitam, monumentum reddidit celestem margaritam, Alleluia.
Currebant duo simul, et ille alius discipulus precucurrit citius Petro et prior venit ad monumentum. Alleluia.
 

Et populus universus iam certificatus de Domino, cantor sic imponit:
Christ, der ist erstanden
von der marter alle,
des sull wir alle fro sein,
Christ sol unser trost sein.
Kyrieleyson.