Amor habet superos:
Iovem amat Iuno;
motus premens efferos
imperat Neptuno;
Pluto tenens inferos
mitis est hoc uno.


Amoris solamine
virgino cum virgine;
aro non in semine,
pecco sine crimine.
 



Amor trahit teneros
molliori nexu,
rigidos et asperos
duro frangit flexu;
capitur rhinoceros
virginis amplexu.


Amoris solamine
virgino cum virgine;
aro non in semine,
pecco sine crimine.
 



Virginis egregie
ignibus calesco
et eius cotidie
in amore cresco;
sol est in meridie,
nec ego tepesco.


Amoris solamine
virgino cum virgine;
aro non in semine,
pecco sine crimine.
 



Gratus super omnia
ludus est puelle,
et eius precordia
omni carent felle;
sunt, que prestat, basia
dulciora melle.


Amoris solamine
virgino cum virgine;
aro non in semine,
pecco sine crimine.
 



Ludo cum Cecilia;
nichil timeatis!
sum quasi custodia
fragilis etatis,
ne marcescant lilia
sue castitatis.


Amoris solamine
virgino cum virgine;
aro non in semine,
pecco sine crimine.
 



Flos est; florem frangere
non est res secura.
uvam sino crescere,
donec sit matura;
spes me facit vivere
letum re ventura.


Amoris solamine
virgino cum virgine;
aro non in semine,
pecco sine crimine.
 



Virgo cum virginibus
horreo corruptas,
et cum meretricibus
simul odi nuptas;
nam in istis talibus
turpis est voluptas.


Amoris solamine
virgino cum virgine;
aro non in semine,
pecco sine crimine.
 



Quicquid agant ceteri,
virgo, sic agamus,
ut, quem decet fieri,
ludum faciamus;
ambo sumus teneri;
tenere ludamus!


Amoris solamine
virgino cum virgine;
aro non in semine,
pecco sine crimine.
 



Volo tantum ludere,
id est: contemplari,
presens loqui, tangere,
tandem osculari;
quintum, quod est agere,
noli suspicari!


Amoris solamine
virgino cum virgine;
aro non in semine,
pecco sine crimine.
 

 



Iove cum Mercurio    Geminos tenente
et a Libra Venere    Martem espellente
virgo nostra nascitur,    Tauro tunc latente.
 



Natus ego pariter    sub eisdem signis
pari par coniunctus sum    legibus benignis:
paribus est ignibus    par accensus ignis.
 



Solus solam diligo,    sic me sola solum,
nec est, cui liceat    immiscere dolum;
non in vanum variant    signa nostra polum.
 



Obicit 'ab alio'    forsitan 'amatur,'
ut, quod 'solus' dixerim,    ita refellatur;
sed ut dictum maneat,    sic determinatur.
 

 

I.
 



'Nos duo boni
sub aere tetro.
sint tibi toni
sub celeri metro!
tempore solis
stant pecora retro.'
 



Herba tenella
flore coronatur,
rosa novella
rubore notatur;
nigra puella
veste † coronatur.
 



Tunica lata
succincta balteo,
circumligata
frons filo rubeo;
stat inclinata
sub alto pilleo.
 



Labor mutavit
puelle faciem
et alteravit
eiusdem speciem,
decoloravit
eam per maciern.
 



Ducit puella
gregem parvulum,
et cum capella
caprum vetulum
et cum asella
ligat vitulum.
 



Polus obscura
nube tegitur.
virgo matura
mox egreditur,
voce secura
nos alloquitur:
 



'Ecce † pastores
temerarii,
gregis pastores
conducticii,
fabulatores
vaniloquii!
 



Abominantur
opus manuum,
lucra sectantur,
amant otium,
nec meditantur
curam ovium.
 

II.
 



Prodiga pastus
est turba pullorum:
copia lactis
non ordine morum
rebus attractis
stat ut vile forum.
 



Nec res succedunt
nec locus in tuto:
vellera cadunt
de spinis in luto,
palam accedunt
lupi cane muto.'
 



Aspero verbo
tractans de pratica,
valde superbo
vultu phrenetica,
ore acerbo
cessavit rustica.
 



'Vellem, ut scires
pastorum carmina!
dum viri vires
non habes femina,
numquam aspires
ad viri culmina!
 



Est tua cura
labor femine:
solum . . . . . .
. . . . . . . . . . . .
virgo, mensura
filum stamine!
 



Gere, puella,
morem pecori:
languet asella,
stupent teneri,
iungit capella
latus lateri.
 



Parvula fides
† socus otium;
garrula rides
magisterium,
subdola strides
contra pretium.
 



Sumus pastores
nos egregii,
procuratores
gregis regii,
solicantores
soliloquii.'
 

 


 



Exiit diluculo
rustica puella
cum grege, cum baculo,
cum lana novella.
 



Sunt in grege parvulo
ovis et asella,
vitula cum vitulo,
caper et capella.
 



Conspexit in cespite
scolarem sedere:
'quid tu facis, domine?
veni mecum ludere!'
 

 


De sacerdotibus
 



Sacerdotes, mementote:
nichil maius sacerdote,
qui, ditatus sacra dote,
ruga caret omnis note.
 



Mementote tot et tanti,
quid ingratum sit Tonanti,
ad virtutem nos hortanti,
cum sic ait: 'este sancti!
 



Sanctus ego; sancti sitis,
conformari si velitis
michi, qui sum vera vitis,
qui sum pius, qui sum mitis!'
 



Obedite summo vati,
sacerdotes consecrati!
ad hoc estis ordinati,
sacris aris mancipati.
 



Corpus Christi vos tractatis.
quod si digne faciatis,
non expertes castitatis,
ore, corde Deo gratis,
cum electis et beatis
in conspectu maiestatis
regnaturos vos sciatis!
 



O quam fortis armatura,
qua vestitur vestra cura;
sed si forte contra iura
faciatis, ruitura!
 



Nota vobis est scriptura:
'cum offertis Deo tura,
si mens vestra non sit pura,
non sunt illi placitura.'
 



Miserorum contemptores
si vos estis contra mores
vel altaris mercatores,
fures estis, non pastores.
 



O sacerdos hic, responde,
cuius manus sunt immunde,
qui frequenter et iocunde
cum uxore dormis, unde
 



Mane surgens missam dicis,
corpus Christi benedicis,
post amplexus meretricis,
minus quam tu peccatricis!
 



Scire velim causam, quare
sacrosanctum ad altare
statim venis immolare,
dignus virgis vapulare.
 



Vapulare virgis dignus,
dum amoris tantum pignus
corvus tractas et non cygnus,
iam non heres, sed privignus.
 



Dignus morte, dignus penis
ad altare Christi venis
cum fetore, cum obscenis,
osculando fictis genis.
 



Plenus sorde, plenus mendis
ad auctorem manus tendis,
quem contemnis, quem offendis,
meretricem dum ascendis.
 



Castitatis non imbute,
sed immundus corde, cute
animarum pro salute
missam cantas, o pollute!
 



Quali corde quo vel ore
corpus Christi cum cruore
tractas, surgens de fetore,
dignus plagis et tortore?
 



Quali vultu, quali fronte,
non compulsus, immo sponte,
ore, corde, lingua sonte
de tam sacro bibis fonte?
 



Miror ego, miror plane,
quod sub illo latet pane
corpus Christi, quod profane
manus tractant ille mane.
 



Miror, nisi tu mireris,
quod a terra non sorberis,
dum, quod sepe prohiberis,
iterare non vereris.
 



Forte putas manus mundas,
cum frequenter fundis undas?
quas frequenter quamvis fundas,
tam fetentes non emundas.
 



Lava manus, aquas funde:
quamvis clare, quamvis munde,
quamvis fuse sint abunde,
numquam purgant eas unde.
 



Purgamentum vis audire?
si reatum vis finire,
mox divine cessant ire,
nec te potest impedire.
 



Si cor scissum, cor contritum
habes, neque iuxta ritum
lectum petis infrunitum,
numquam erit requisitum.
 



Sed reatum cum deploras
et adire mox laboras,
quod plorandum esse noras,
Deum magis inhonoras.
 



Nichil valet hic ploratus,
nec dimissus est reatus,
sed est magis augmentatus,
Deus magis irritatus.
 

 


De Phyllide et Flora
 



Anni parte florida,    celo puriore,
picto terre gremio    vario colore,
dum fugaret sidera    nuntius Aurore,
liquit somnus oculos    Phyllidis et Flore.
 



Placuit virginibus    ire spatiatum,
nam soporem reicit    pectus sauciatum;
equis ergo passibus    exeunt in pratum,
ut et locus faciat    ludum esse gratum.
 



Eunt ambe virgines    et ambe regine,
Phyllis coma libera,    Flore compto crine.
non sunt forme virginum,    sed forme divine,
et respondent facies    luci matutine.
 



Nec stirpe nec facie    nec ornatu viles
et annos et animos    habent iuveniles;
sed sunt parum impares    et parum hostiles,
nam huic placet clericus    et huic placet miles.
 



Non eis distantia    corporis aut oris,
omnia communia    sunt intus et foris,
sunt unius habitus    et unius moris;
sola differentia    modus est amoris.
 



Susurrabat modicum    ventus tempestivus,
locus erat viridi    gramine festivus,
et in ipso gramine    defluebat rivus
vivus atque garrulo    murmure lascivus.
 



Ad augmentum decoris    et caloris minus
fuit secus rivulum    spatiosa pinus,
venustata folio,    late pandens sinus,
nec intrare poterat    calor peregrinus.
 



Consedere virgines;    herba sedem dedit.
Phyllis iuxta rivulum,    Flora longe sedit.
et dum sedet utraque,    dum in sese redit,
amor corda vulnerat    et utramque ledit.
 



Amor est interius    latens et occultus
et corde certissimos    elicit singultus;
pallor genas inficit,    alternantur vultus,
sed in verecundia    furor est sepultus.
 



Phyilis in suspirio    Floram deprehendit,
et hanc de consimili    Flora reprehendit;
altera sic alteri    mutuo rependit;
tandem morbum detegit    et vulnus ostendit.
 



Ille sermo mutuus    multum habet more,
et est quidem series    tota de amore;
amor est in animis,    amor est in ore.
tandem Phyllis incipit    et arridet Flore.
 



'Miles', inquit, 'inclite,    mea cura, Paris!
ubi modo militas    et ubi moraris?
o vita militie,    vita singularis,
sola digna gaudio    Dionei laris!'
 



Dum puella militem    recolit amicum,
Flora ridens oculos    iacit in obliquum
et in risu loquitur    verbum inimicum:
'amas,' inquit, 'poteras    dicere: mendicum.
 



Sed quid Alcibiades    facit, mea cura,
res creata dignior    omni creatura,
quem beavit omnibus    gratiis Natura?
o sola felicia    clericorum iura!'
 



Floram Phyllis arguit    de sermone duro
et sermone loquitur    Floram commoturo;
nam 'ecce virgunculam'    inquit 'corde puro,
cuius pectus nobile    servit Epicuro!
 



Surge, surge, misera,    de furore fedo!
solum esse clericum    Epicurum credo;
nichil elegantie    clerico concedo,
cuius implet latera    moles et pinguedo.
 



A castris Cupidinis    cor habet remotum,
qui somnum desiderat    et cibum et potum.
o puella nobilis,    omnibus est notum,
quod est longe militis    ab hoc voto votum.
 



Solis necessariis    miles est contentus,
somno, cibo, potui    non vivit intentus;
amor illi prohibet,    ne sit somnolentus,
cibus, potus militis    amor et iuventus.
 



Quis amicos copulet    nostros loro pari?
lex, natura sineret    illos copulari?
meus novit ludere,    tuus epulari;
meo semper proprium    dare, tuo dari.'
 



Haurit Flora sanguinem    vultu verecundo
et apparet pulchrior    in risu secundo,
et tandem eloquio    reserat facundo,
quod corde conceperat    artibus fecundo.
 



'Satis', inquit, 'libere,    Phyllis, es locuta,
multum es eloquio    velox et acuta,
sed non efficaciter    verum prosecuta,
ut per te prevaleat    lilio cicuta.
 



Dixisti de clerico,    quod indulget sibi,
servum somni nominas    et potus et cibi.
sic solet ab invido    probitas describi;
ecce, parum patere,    respondebo tibi.
 



Tot et tanta, fateor,    sunt amici mei,
quod numquam incogitat    aliene rei.
celle mellis, olei,    Cereris, Lyei,
aurum, gemme, pocula    famulantur ei.
 



In tam dulci copia    vite clericalis,
quod non potest aliqua    pingi voce talis,
volat et duplicibus    Amor plaudit alis,
Amor indeficiens,    Amor immortalis.
 



Sentit tela Veneris    et Amoris ictus,
non est tamen clericus    macer aut afflictus,
quippe nulla gaudii    parte derelictus;
cui respondet animus    domine non fictus.
 



Macer est et pallidus    tuus preelectus,
pauper et vix pallio    sine pelle tectus,
non sunt artus validi    nec robustum pectus;
nam cum causa deficit,    deest et effectus.
 



Turpis est pauperies    imminens amanti.
quid prestare poterit    miles postulanti?
sed dat multa clericus    et ex abundanti;
tante sunt divitie    redditusque tanti.'
 



Flore Phyllis obicit:    'multum es perita
in utrisque studiis    et utraque vita,
satis probabiliter    et pulchre mentita;
sed hec altercatio    non quiescet ita.
 



Cum orbem letificat    hora lucis feste,
tunc apparet clericus    satis inhoneste,
in tonsura capitis    et in atra veste
portans testimonium    voluptatis meste.
 



Non est ullus adeo    fatuus aut cecus,
cui non appareat    militare decus.
tuus est in otio    quasi brutum pecus;
meum terit galea,    meum portat equus.
 



Meus armis dissipat    inimicas sedes,
et si forte prelium    solus init pedes,
dum tenet Bucephalam    suus Ganymedes,
ille me commemorat    inter ipsas cedes.
 



Redit fusis hostibus    et pugna confecta
et me sepe respicit    galea reiecta.
ex his et ex aliis    ratione recta
est vita militie    michi preelecta.'
 



Novit iram Phyllidis    et pectus anhelum
et remittit multiplex    illi Flora telum.
'frustra', dixit, 'loqueris    os ponens in celum,
et per acum niteris    figere camelum.
 



Mel pro felle deseris    et pro falso verum,
que probas militiam    reprobando clerum.
facit amor militem    strenuum et ferum?
non! immo pauperies    et defectus rerum.
 



Pulchra Phyllis, utinam    sapienter ames
nec veris sententiis    amplius reclames!
tuum domat militem    et sitis et fames,
quibus mortis petitur    et inferni trames.
 



Multum est calamitas    militis attrita,
sors illius dura est    et in arto sita,
cuius est in pendulo    dubioque vita,
ut habere valeat    vite requisita.
 



Non dicas opprobrium,    si cognoscas morem,
vestem nigram clerici,    comam breviorem:
habet ista clericus    ad summum honorem,
ut sese significet    omnibus maiorem.
 



Universa clerico    constat esse prona,
et signum imperii    portat in corona.
imperat militibus    et largitur dona:
famulante maior est    imperans persona.
 



Otiosum clericum    semper esse iuras:
viles spernit operas,    fateor, et duras;
sed cum eius animus    evolat ad curas,
celi vias dividit    et rerum naturas.
 



Meus est in purpura,    tuus in lorica;
tuus est in prelio,    meus in lectica,
ubi gesta principum    relegit antiqua,
scribit, querit, cogitat    totum de amica.
 



Quid Dione valeat    et amoris deus,
primus novit clericus    et instruxit meus;
factus est per clericum    miles Cythereus.
his est et huiusmodi    tuus sermo reus.'
 



Liquit Flora pariter    vocem et certamen
et sibi Cupidinis    exigit examen.
Phyllis primum obstrepit,    acquiescit tamen,
et probato iudice    redeunt per gramen.
 



Totum in Cupidine    certamen est situm;
suum dicunt iudicem    verum et peritum,
quia vite noverit    utriusque ritum;
et iam sese preparant,    ut eant auditum.
 



Pari forma virgines    et pari pudore,
pari voto militant    et pari colore:
Phyllis veste candida,    Flora bicolore;
mulus vector Phyllidis    erat, equus Flore.
 



Mulus quidem Phyllidis    mulus erat unus,
quem creavit, aluit,    domuit Neptunus.
hunc post apri rabiem,    post Adonis funus
misit pro solacio    Cytheree munus.
 



Pulchre matri Phyllidis    et probe regine
illum tandem prebuit    Venus Hiberine,
eo quod indulserat    opere divine;
ecce Phyllis possidet    illum leto fine.
 



Faciebat nimium    virginis persone:
pulcher erat, habilis    et stature bone,
qualem esse decuit,    quem a regione
tam longinqua miserat    Nereus Dione.
 



Qui de superpositis    et de freno querunt,
quod totum argenteum    dentes muli terunt,
sciant, quod hec omnia    talia fuerunt,
qualia Neptunium    munus decuerunt.
 



Non decore caruit    illa Phyllis hora,
sed multum apparuit    dives et decora;
et non minus habuit    utriusque Flora,
nam equi predivitis    freno domat ora.
 



Equus ille, domitus    Pegaseis loris,
multum pulchritudinis    habet et valoris,
pictus artificio    varii coloris;
nam mixtus nigredini    color est oloris.
 



Forme fuit habilis,    etatis primeve,
et respexit paululum    tumide, non seve;
cervix fuit ardua,    coma sparsa leve,
auris parva, prominens    pectus, caput breve.
 



Dorso pando iacuit    virgini sessure
spina, que non senserat    aliquid pressure.
pede cavo, tibia    recta, largo crure,
totum fuit sonipes    studium Nature.
 



Equo superposita    faciebat sella;
ebur enim medium    clausit auri cella,
et, cum essent quattuor    selle capitella,
venustavit singulum    gemma quasi stella.
 



Multa de preteritis    rebus et ignotis
erant mirabilibus    ibi sculpta notis;
nuptie Mercurii    superis admotis,
fedus, matrimonium,    plenitudo dotis.
 



Nullus ibi locus est    vacuus aut planus;
habet plus, quam capiat    animus humanus.
solus illa sculpserat,    que spectans Vulcanus
vix hoc suas credidit    potuisse manus.
 



Pretermisso clipeo    Mulciber Achillis
laboravit phaleras    et indulsit illis;
ferraturam pedibus    et frenum maxillis
et habenas addidit    de sponse capillis.
 



Sellam texit purpura    subinsuta bysso,
quam Minerva, reliquo    studio dimisso,
acantho texuerat    et flore narcisso
et per tenas margine    fimbriavit scisso.
 



Volant equis pariter    due domicelle;
vultus verecundi sunt    et gene tenelle.
sic emergunt lilia,    sic rose novelle,
sic decurrunt pariter    due celo stelle.
 



Ad Amoris destinant    ire paradisum.
dulcis ira commovet    utriusque visum;
Phyllis Flore, Phyllidi    Flora movet risum.
fert Phyllis accipitrem    manu, Flora nisum.
 



Parvo tractu temporis    nemus est inventum.
ad ingressum nemoris    murmurat fluentum,
ventus inde redolet    myrrham et pigmentum,
audiuntur tympana    cithareque centum.
 



Quicquid potest hominum    comprehendi mente,
totum ibi virgines    audiunt repente:
vocum differente    sunt illic invente,
sonat diatessaron,    sonat diapente.
 



Sonant et mirabili    plaudunt harmonia
tympanum, psalterium,    lyra, symphonia,
sonant ibi phiale    voce valde pia,
et buxus multiplici    cantum prodit via.
 



Sonant omnes avium    lingue voce plena:
vox auditur merule    dulcis et amena,
corydalus, graculus    atque philomena,
que non cessat conqueri    de transacta pena.
 



Instrumento musico,    vocibus canoris,
tunc diversi specie    contemplata floris,
tunc odoris gratia    redundante foris
coniectatur teneri    thalamus Amoris.
 



Virgines introeunt    modico timore
et eundo propius    crescunt in amore.
sonat queque volucrum    proprio rumore,
accenduntur animi    vario clamore.
 



Immortalis fieret    ibi manens homo.
arbor ibi quelibet    suo gaudet pomo,
vie myrrha, cinnamo    flagrant et amomo;
coniectari poterat    dominus ex domo.
 



Vident choros iuvenum    et domicellarum,
singulorum corpora    corpora stellarum.
capiuntur subito    corda puellarum
in tanto miraculo    rerum novellarum.
 



Sistunt equos pariter    et descendunt, pene
oblite propositi    sono cantilene.
sed auditur iterum    cantus philomene,
et statim virginee    recalescunt vene.
 



Circa silve medium    locus est occultus,
ubi viget maxime    suus deo cultus:
Fauni, Nymphe, Satyri,    comitatus multus
tympanizant, concinunt    ante dei vultus.
 



Portant vina manibus    et coronas florum;
Bacchus Nymphas instruit    et choros Faunorum.
servant pedum ordinem    et instrumentorum;
sed Silenus titubat    nec psallit in chorum.
 



Somno vergit senior    asino prevectus
et in risus copiam    solvit dei pectus.
clamat 'vina!' remanet    clamor imperfectus:
viam vocis impedit    vinum et senectus.
 



Inter hec aspicitur    Cytheree natus:
vultus est sidereus,    vertex est pennatus,
arcum leva possidet    et sagittas latus;
satis potest conici    potens et elatus.
 



Sceptro puer nititur    floribus perplexo,
stillat odor nectaris    de capillo pexo.
tres assistunt Gratie    digito connexo
et amoris calicem    tenent genu flexo.
 



Appropinquant virgines    et adorant tute
deum venerabili    cinctum iuventute;
gloriantur numinis    in tanta virtute.
quas deus considerans    prevenit salute.
 



Causam vie postulat;    aperitur causa,
et laudatur utraque    tantum pondus ausa.
ad utramque loquitur:    'modo parum pausa,
donec res iudicio    reseretur clausa!'
 



Deus erat; virgines    norunt deum esse:
retractari singula    non fuit necesse.
equos suos deserunt    et quiescunt fesse.
Amor suis imperat,    iudicent expresse.
 



Amor habet iudices,    Amor habet iura:
sunt Amoris iudices    Usus et Natura;
istis tota data est    curie censura,
quoniam preterita    sciunt et futura.
 



Eunt et iustitie    ventilant vigorem,
ventilatum retrahunt    curie rigorem:
secundum scientiam    et secundum morem
ad amorem clericum    dicunt aptiorem.
 



Comprobavit curia    dictionem iuris
et teneri voluit    etiam futuris.
parum ergo precavent    rebus nocituris,
que sequuntur militem    et fatentur pluris.
 

 


 



Hortum habet insula    virgo virginalem.
hunc ingressus virginem    unam in sodalem
spe robustus † virginis    elegi principalem.
 



Letus ergo socia    elegantis forme
– nil huic laudis defuit,    nil affuit enorme –
cum hac feci geminum    cor meum uniforme.
 



Est amore dulcius    rerum in natura
nichil et amarius    conditione dura:
dolus et invidia    amoris sunt scissura.
 

 


 



Cum Fortuna voluit    me vivere beatum,
forma, bonis moribus    fecit bene gratum
et in altis sedibus    sedere laureatum.
 



Modo flos preteriit    mee iuventutis,
in se trahit omnia    tempus senectutis;
inde sum in gratia    novissime salutis.
 



Rhinoceros virginibus    se solet exhibere;
sed cuius est virginitas    intemerata vere,
suo potest gremio    hunc sola retinere.
 



Igitur que iuveni    virgo sociatur
et me senem spreverit,    iure defraudatur,
ut ab hac rhinoceros    se capi patiatur. –
 



In tritura virginum    debetur seniori
pro mercede palea,    frumentum iuniori;
inde senex aream    relinquo successori.
 

 


 



Congaudentes ludite,
choros simul ducite!
iuvenes sunt lepidi,
senes sunt decrepiti!


Audi, bel'amia,
mille modos Veneris! hahi zevaleria!
 



Militemus Veneri,
nos qui sumus teneri!
Veneris tentoria
res est amatoria!


Audi, bel'amia,
mille modos Veneris! hahi zevaleria!
 



Iuvenes amabiles,
igni comparabiles;
senes sunt horribiles,
frigori consimiles!


Audi, bel'amia,
mille modos Veneris! hahi zevaleria!
 

 


 



Cur suspectum    me tenet domina?
cur tam torva    sunt in me lumina?
testor celum    celique numina:
que veretur,    non novi crimina!


Tort a vers mei ma dama!
 



Celum prius    candebit messibus,
feret aer    ulmos cum vitibus,
dabit mare    feras venantibus,
quam Sodome    me iungam civibus!


Tort a vers mei ma dama!
 



Licet multa    tyrannus spondeat
et me gravis    paupertas urgeat,
non sum tamen,    cui plus placeat
id, quod prosit,    quam quod conveniat.


Tort a vers mei ma dama!
 



Naturali    contentus Venere
non didici    pati, sed agere.
malo mundus    et pauper vivere
quam pollutus    dives existere.


Tort a vers mei ma dama!
 



Pura semper    ab hac infamia
nostra fuit    minor Britannia.
ha peream,    quam per me patria
sordis huius    sumat initia!


Tort a vers mei ma dama!
 

 


 



Iuvenes amoriferi,
virgines amplexamini!
ludos incitat
avium con centus.


O vireat,
o floreat,
o gaudeat
in tempore iuventus!
 



Domicelli, surgite!
domicellas querite!
ludos incitat
avium concentus.


O vireat,
o floreat,
o gaudeat
in tempore iuventus!
 



Cum ipsam intueor. . .
 

 


 



'O Antioche,
cur decipis me
atque quasi servum reicis me?
quid agam?
quid faciam?
dolo lugeo,
fleo.
luctus est doloris,
fletus mali moris.
pereo!
 



Heu me miserum,
passum naufragium!
Astragis suscipior ad hospitium.
video,
doceo
lyram, manu tango,
amo.
amor est flos floris,
lyra est decoris.
gaudeo!
 



Post tristitiam fient gaudia,
post gaudium erit tristitia':
sunt vera proverbia,
que fatentur talia.
dicta veritatis,
dicta claritatis
amantur.
 



Ab Astrage lecto suscipior
et in maris fluctibus relinquor.
Tharsia nascitur;
mater deicitur
pulchra cum merore;
Tharsia cum flore
nutritur.
 



Frugibus fames hinc tollitur.
Strangolio, Dyniasiadi committitur
flos floris.
doleo!'
 



Liocardadis hic moritur,
ex ere species monstratur.
traditur
invidia
flos amoris Tharsia
servo.
naute eam liberant,
servum quoque fugant
gladio.
 



Apollonii nata venditur
et a lenone emitur.
pretium proponitur:
sexaginta nummos.
cottidie pretium hec redemit,
virgo tamen mansit
precibus.
 



Apollonius natam querens querentem
Dyniasiadem videt et flentem.
sepulcrum monstratur,
mors ut videatur
nate.
'quid non flent mei oculi?
Tharsia num vivit
filia?'
 



Puppes litori approximantur.
vera inveniuntur
† Tharsiam lyrantem coram Tyrio.
hec prius despicitur,
postea cognoscitur.
post multa opposita
nata fuit reddita
patri.
 



Voce celesti Iohannis in insula
Astrages regi fit cognita.
Astrages cognoscitur,
Tharsia maritatur
Arfaxo.
leno destruitur,
Strangolius deicitur
omnibus.
 

 


 



Troie post excidium
dux Eneas Latium
errans fato sequitur;
sed errat feliciter,
dum in regno taliter
Didonis excipitur:
si hospes felicior,
hospita vix largior
aliqua percipitur.
 



Troas actos per maria
Dido suscepit Tyria,
passisque tot naufragia
larga pandit hospitia,
et Eneam intuita,
supplex, miratur, quod ita
leta nitescat facies,
larga, crispata sit cesaries.
mox ad sororem properat
eique clausam mentem reserat:
 



'Anna, lux
mea, dux
iste quis sit, ambigo;
quis honor,
quis color
vultu, vix intelligo.
at reor,
vereor
hunc nostra conubia
poscere;
id vere
portendunt insomnia.
 



Ecce quam forti pectore,
Amoris quasi facie!
heu, sors hunc que per bibula
Scylle traxit pericula!
 



Si Sychei
coniugis mei
hymenei
pacti rei
non detraherem,
non cogerem,
non lederem,
huic uni me forsan subdere
possem culpe; me prius perdere
velit Iupiter
turpiter,
fulmine
de culmine
deiectam Carthaginis,
. . . . . . . . . . . . . . .
Dido committat dominis.'
 



Anna refert: 'Assiste,
mi soror, nec resiste
amori blando: si iste
iungetur tibi suisque
extollet te virtutibus,
Carthago crescet opibus.'
 



His accensa Phenissa
in furores Elissa
venandi sub imagine,
effuso nimbi turbine,
antro cum duce latuit
eique se supposuit.
 



Propositionibus
tribus dux expositis
syllogizat; motibus
fallit hec oppositis;
sed quamvis cogentibus
argumentis utitur,
tamen eis brevibus
tantum horis fallitur.
 



Et sic amborum in coniugio
leta resplenduit etherea regio;
nam ad amoris gaudia
rident, clarescunt omma.
 

 


 



Superbi Paridis    leve iudicium,
Helene species    amata nimium
fit casus Troïe    deponens Ilium.
 



Hinc dolens Eneas    querit diffugium,
ascendit dubios    labores navium,
venit Carthaginem,    Didonis solium.
 



Hunc regno suscipit    Dido Sidonia,
et plus quam decuit    amore saucia
moras non patitur    iungi connubia.
 



O Amor improbe,    sic vincis omnia,
sic tuis viribus    redduntur mollia,
et morti proxima    sunt tua gaudia!
 



Eneas igitur    egre corripitur
et in Italiam    ire precipitur.
quod amans audiens    Dido concutitur:
 



'Enea domine,    quid est, quod audio?
Didonem miseram    dabis exitio?
quam dura premia    pro beneficio!
 



Nudum exceperam,    egentem omnium;
deos offenderat    nostrum conubium.
quid agam, nescio;    mors est consilium.
 



Anna, quid audio,    soror dulcissima?
iam volant carbasa    ora finitima.
abrumpe miseram    lucem asperrima!'
 



† Dido nobilis    spreta relinquitur
atque Lavinie    thalamus queritur,
et Anna propere    pro maga mittitur.
 



'O ensis perfidi,    fortiter ilia
mea pertransiens    deme suspiria!'
amantes miseri,    timete talia!
 

 


 

Armat amor Paridem; vult Tyndaridem, rapit illam;
Res patet; hostis adest; pugnatur; menia cedunt.
 

 


 

Prebuit Eneas et causam mortis et ensem;
Illa sua Dido concidit usa manu.
 

 


 



O decus, o Libye regnum, Carthaginis urbem!
O lacerandas fratris opes, o Punica regna!
 



O duces Phrygios,
o dulces advenas,
quos tanto tempore
dispersos equore
iam hiems septima
iactaverat
ob odium
Iunonis,
Scyllea rabies,
Cyclopum sanies,
Celeno pessima
traduxerat
ad solium
Didonis;
 



Qui me crudelibus
exercent odiis,
arentis Libye
post casum Phrygie
quos regno naufragos
exceperam!
me miseram!
quid feci,
que meis emulis,
ignotis populis
et genti barbare,
Sidonios
ac Tyrios
subieci!
 



Achi dolant!
achi dolant!
iam volant
carbasa!
iam nulla spes Didonis!
ve Tyriis colonis!
plangite, Sidonii,
quod in ore gladii
deperii
per amorem Phrygii
predonis!
 



Eneas, hospes Phrygius,
Iarbas, hostis Tyrius,
multo me temptant crimine,
sed vario discrimine.
nam sitientis Libye
regina spreta linquitur,
et thalamos Lavinie
Troianus hospes sequitur!
quid agam misera?
Dido regnat altera!
hai, vixi nimium!
mors agat cetera!
 



Deserta siti regio
me gravi cingit prelio,
fratris me terret feritas
et Numadum crudelitas.
insultant hoc proverbio:
'Dido se fecit Helenam:
regina nostra gremio
Troianum fovit advenam!'
gravis conditio,
furiosa ratio,
si mala perferam
pro beneficio!
 



Anna, vides,
que sit fides
deceptoris perfidi?
fraude ficta
me relicta
regna ftigit Punica!
nil sorori
nisi mori,
soror, restat, unica.
 



Sevit Scylla,
nec tranquilla
se proimttunt equora;
solvit ratem
tempestatem
nec exhorret Phrygius.
dulcis soror,
ut quid moror,
aut quid cessat gladius?
 



Fulget sidus Orionis,
sevit hiems Aquilonis,
Scylla regnat equore.
tempestatis tempore,
Palinure,
non secure
classem solvis litore!
 



Solvit ratem dux Troianus;
solvat ensem nostra manus
in iacturam sanguinis!
Vale, flos Carthaginis!
hec, Enea,
fer trophea,
causa tanti criminis!
 



O dulcis anima,
vite spes unica!
Phlegethontis,
Acherontis
latebras
ac tenebras
mox adeas
horroris,
nec Pyrois
te circulus
moretur!
Eneam sequere,
nec desere
suaves illecebras
amoris,
nec dulces nodos Veneris
perdideris,
sed nostri conscia
sis nuntia
doloris!