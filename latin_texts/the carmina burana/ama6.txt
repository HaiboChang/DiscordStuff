Quam pulchra nitet facie,
que cordis trahit intima!
hec est, de cuius specie
omnis amans dat plurima
cum fletibus suspiria.
hec processit de regia
prole. multa
dat hec et aufert gaudia.
 



Hec est, que caret macula
totaliter. venenea
traiecit Amor iacula
ob hoc in mei viscera
cordis. quapropter langueo,
quod promere erubeo.
sic estuo,
eius igne exardeo.
 



Sitio, quod igniferos
dolores fero. sedule
si non exoro superos:
Altitonum cum Hercule
et Iunonem cum Pallade
et Helenam cum Venere,
non prospere
hanc me continget vincere.
 

 


 

Si ist schoener den urowe Dido was,
si ist schoener denne vrowe Helena,
si ist schoener denne vrowe Pallas,
si ist schoener denne vrowe Ecuba;
si ist minnechlicher denne vrowe Isabel
unde urolicher denne Gaudile;
mines hercen chle
ist tugunde richer denne Baldine.
 

 


De vere
 



Salve, ver optatum,
amantibus gratum,
gaudiorum
fax, multorum
florum incrementum!
multitudo florum
et color colorum,
salvetote
et estote
iocorum augmentum!
dulcis avium concentus
sonat; gaudeat iuventus!
hiems seva transiit,    nam lenis spirat ventus.
 



Tellus purpurata
floribus, et prata
revirescunt,
umbre crescunt,
nemus redimitur.
lascivit natura
omnis creatura
leto vultu,
claro cultu
Amor investitur.
Venus subditos titillat,
dum nature nectar stillat;
sic ardor Venereus    amantibus scintillat.
 



O quam felix hora,
in qua tam decora
sumpsit vitam
sic politam,
amenam, iocundam!
o quam crines flavi!
in ea nil pravi
scio fore,
in amore
nescio secundam.
frons nimirum coronata,
supercilia nigrata
et ad Iris formulam    in fine recurvata.
 



Nivei candoris,
rosei ruboris
sunt maxille;
inter mille
par non est inventa.
labia rotunda
atque rubicunda,
albi dentes
sunt nitentes;
in sermone lenta.
longe manus, longum latus,
guttur et totus ornatus
est cum diligentia    divina compilatus.
 



Ardoris scintilla
devolans ab illa,
quam pre totis
amo notis,
cor meum ignivit,
quod cor fit favilla.
Veneris ancilla
si non curat,
ardor durat,
moritur, qui vivit.
ergo fac, benigna Phyllis,
ut iocunder in tranquillis,
dum os ori iungitur    et pectora mamillis!
 

 


 



Lucis orto sidere
exit virgo propere
facie vernali,
oves iussa regere
baculo pastorali.
 



Sol effundens radium
dat calorem nimium.
virgo speciosa
solem vitat noxium
sub arbore frondosa.
 



Dum procedo paululum,
lingue solvo vinculum:
'salve, rege digna!
audi, queso, servulum,
esto michi benigna!'
 



'Cur salutas virginem,
que non novit hominem,
ex quo fuit nata?
sciat Deus! neminem
inveni per hec prata.'
 



Forte lupus aderat,
quem fames expulerat
gutturis avari.
ove rapta properat,
cupiens saturari.
 



Dum puella cerneret,
quod sic ovem perderet,
pleno clamat ore:
'siquis ovem redderet,
me gaudeat uxore!'
 



Mox ut vocem audio,
denudato gladio
lupus immolatur,
ovis ab exitio
redempta reportatur.
 

 


 



Vere dulci mediante,
non in Maio, paulo ante,
luce solis radiante,
virgo vultu elegante
fronde stabat sub vernante
canens cum cicuta.
 



Illuc veni fato dante.
nympha non est forme tante,
equipollens eius plante!
que me viso festinante
grege fugit cum balante,
metu dissoluta.
 



Clamans tendit ad ovile.
hanc sequendo precor:
'sile! nichil timeas hostile!'
preces spernit, et monile,
quod ostendi, tenet vile
virgo, sic locuta:
 



'Munus vestrum', inquit, 'nolo,
quia pleni estis dolo!'
etsi se defendit colo,
comprehensam ieci solo;
clarior non est sub polo
vilibus induta!
 



Satis illi fuit grave,
michi gratum et suave.
'quid fecisti', inquit, 'prave!
ve ve tibi! tamen ave!
ne reveles ulli cave,
ut sim domi tuta!
 



Si senserit meus pater
vel Martinus maior frater,
erit michi dies ater;
vel si sciret mea mater,
cum sit angue peior quater,
virgis sum tributa!'
 

 


 



Veris dulcis in tempore
florenti stat sub arbore
Iuliana cum sorore.
Dulcis amor!


Qui te caret hoc tempore,
fit vilior.
 



Ecce florescunt arbores,
lascive canunt volucres;
inde tepescunt virgines.
Dulcis amor!


Qui te caret hoc tempore,
fit vilior.
 



Ecce florescunt lilia,
et virginum dant agmina
summo deorum carmina.
Dulcis amor!


Qui te caret hoc tempore,
fit vilior.
 



Si tenerem, quam cupio,
in nemore sub folio,
oscularer cum gaudio.
Dulcis amor!


Qui te caret hoc tempore,
fit vilior.
 

 


 



Dum estas inchoatur
ameno tempore
Phebusque dominatur
depulso frigore,
 



Unius in amore
puelle vulneror,
multimodo dolore
per quem et atteror.
 

* * *
 

 


 



Ab estatis foribus
nos Amor salutat,
humus picta floribus
faciem commutat.
flores amoriferi
iam arrident tempori;
perit absque Venere
flos etatis tenere.
 



Omnium principium
dies est vernalis,
vere mundus celebrat
diem sui natalis.
omnes huius temporis
dies festi Veneris.
regna Iovis omnia
hec agant sollemnia!
 

 


 

Div werlt frovt sih uber al
gegen der sumerzite:
aller slahte uogel schal
horet man nu wite,
dar zů blůmen vnde chle
hat div heide vil als ê,
grvone stat der schone walt;
des suln wir nu wesen balt!
 

 


 



O consocii,
quid vobis videtur?
quid negotii
nobis adoptetur?
leta Venus ad nos    iam ingredietur,
illam chorus Dryadum sequetur.
 



O vos socii,
tempus est iocundum,
dies otii
redeunt in mundum;
ergo congaudete,    cetum letabundum
tempus salutantes † iocundum.
 



Venus abdicans
cognatum Neptunum
venit applicans
Bachum oportunum,
quem dea pre cunctis    amplexatur unum,
quia tristem spernit et ieiunum.
 



His numinibus
volo famulari!
ius est omnibus,
qui volunt beari;
que dant eccellenti    populo scolari,
ut amet et faciat amari.
 



Ergo litteris
cetus hic imbutus
signa Veneris
militet secutus!
exturbetur autem    laicus ut brutus!
nam ad artem surdus est et mutus.
 

 


 

Svoziv vrowe min,
la mih des geniezen:
du bist min ovgenschin.
Venus wil mih schiezen!
nu la mih, chuniginne, diner minne niezen!
ia nemag mih nimmer din uerdriezen.
 

 


 



Longa spes et dubia
permixta timore
solvit in suspiria
mentem cum dolore,
que iam dudum anxia
mansit in amore.
nec tamen mestum    pello dolorem.
 



Heu, cure prolixitas
procurata parum
et loci diversitas
duxerunt in rarum,
quod pre cunctis caritas
cordis habet carum!
omnis largus    odit avarum.
 



In hoc loro stringitur
nodus absque nodo,
nec ullus recipitur
modus in hoc modo;
sed, qui numquam solvitur,
plus constringit modo.
lodircundeia!    lodircundeia!
 



Hanc amo pre ceteris,
quam non vincit rosa;
nec proferre poteris
cantibus nec prosa,
nec voce nec litteris,
quam sit speciosa.
flos in amore    spirat odore.
 



Inopino saucius
hesito stupore,
stulto carpor anxius
animi furore,
amens amans amplius
obligor amore.
nec tamen mestum    pello dolorem.
 

 


 

Eine wunnechliche stat
het er mir bescheiden:
da die blůmen unde gras
stůden grůne baide,
dar chom ih, als er mih pat.
da geschah mir leide.
lodircundeie!    lodircundeie!
 

 


 



Ob amoris pressuram
medentis gero curam
amanti valituram.
cor estuat interius,
languet mens quondam pura,
affligor et exterius
propter nature iura.
 



'Si cupio sanari
aut vitam prolongari,
festinem gressu pari
ad Corinne presentiam,
de qua potest spes dari,
eius querendo gratiam:
sic quero reformari.
 



Hec dulcis in amore
est et plena decore;
rosa rubet rubore,
et lilium convallium
tota vincit odore;
favum mellis eximium
dulci propinat ore.
 



Non in visu defectus,
auditus nec abiectus;
eius ridet aspectus.
sed et istis iocundius:
locus sub veste tectus;
in hoc declinat melius
non obliquus, sed rectus.
 



Ubi si recubarem,
per partes declinarem,
casum pro casu darem;
nec presens nec preteritum
tempus considerarem,
sed ad laboris meritum
magis accelerarem!'
 

 


 

Ih wolde gerne singen,
der werlde vrovde bringen,
mohte mir an ir gelingen,
der ih diene alle mine tage.
der minne wil mich twingen.
in mime herçen ich si trage;
noch lebe ih des gedingen.
 

 


 



Amor telum est insignis Veneris.
voluntates mentis gyrans celeris,
amantum afflictio,
cordis fibras elicis et conteris.
vultu clarior sereno ceteris,
me tibi subicio:
defende, ne involvat me procella,
que versatur clauso cordis pessulo    in dulci puella!
 



Odor eius oris, fraglans lilium,
amoris initiat indicium:
exigenti osculum
nullum prebet homini fastidium.
frontis eius decens supercilium;
os renitet flosculum.
equalis illi nusquam reperitur;
felix est, qui osculis mellifluis    ipsius potitur!
 



Circumgyrantes canite concorditer!
pedem pedi committite hilariter,
congaudentes iubilo,
concrepando manuum cum plausibus!
solus solam veneror his laudibus,
terso mentis nubilo;
nam cum totalem video pudicam,
singolari gaudio tunc potior    optans in amicam.
 

 


 

Mir ist ein wip sere in min gemuote chomen,
uon der han ich gançer tugende vil vernomen;
des minnet si daz herçe min.
ir schoner lip hat mir vrovde vil gegeben.
solde ich nah dem wilien min div zit geleben,
daz ich ihr gelege bi,
. . . . . . . . . . . . . . . .
. . . . . . . . . . . . . .     . . . . . . . .
 

 


 



Iam dudum Amoris militem
devotum me exhibui,
cuius nutu me precipitem
stulto commisi ausui,
amans in periculo
unam, que numquam    me pio respexit oculo.
 



Si adhuc cessarem penitus,
michi forte consulerem;
sed non fugat belli strepitus
nisi virum degenerem.
fiat, quod desidero!
vitam fortune    casibus securus offero.
 



Me sciat ipsa magnanimum,
maiorem meo corpore,
qui ramum scandens altissimum
fructum queram in arbore,
allegans: ingenio
non esse locum    in amante metus nescio!
 

 


Reimar (MF 185,28)

(ca. 1190/1210)

 

Solde auer ich mit sorgen iemmer leben,
swenne ander lute weren fro?
gvoten trost wil ih mir selbeme geben
vnde min gemůte tragen ho,
so von rehte ein selich man.
si sagent mir alle,    truren sta mir iemerlichen an.
 

 


 

I.
 



Laboris remedium,
exulantis gaudium,
mitigat exilium
virginis memoria;
unicum solacium
eius michi gratia.
 



In absentem ardeo;
Venus enim aureo
nectit corda laqueo.
corporis distantia
merens tamen gaudeo
absentis presentia.
 

II.
 



Nil proponens temere
diligebam tenere,
quam sciebam degere
sub etate tenera,
nil audens exigere
preter mentis federa.
 



Iam etas invaluit,
iam amor incaluit;
iam virgo maturuit,
iam tumescunt ubera;
iam frustra complacuit,
nisi fiant cetera.
 



Ergo iunctis mentibus
iungamur corporibus!
mellitis amplexibus
fruamur cum gaudio!
flos pre cunctis floribus,
colluctemur serio!
 



Uvam dulcem premere,
mel de favo sugere:
quid hoc sit, exponere
tibi, virgo, cupio;
non verbo, sed opere
fiat expositio!
 

 


 

Swaz hie gat umbe,
daz sint alle megede;
die wellent an man
allen disen sumer gan!
 

 


 



Annualis mea
sospes sit et gaudeat!
arrideat,
cui se hec chorea
implicat, quam replico,
et precino:
pulchrior    et aptior    in mundo non est ea!
 



Fervens illa mea
ignis est, sed suavitas
et bonitas
renitent ex ea.
provocant me talia
ad gaudia,
tristorque cum suspiriis    sub lite Venerea.
 



Hospitalis mea,
candida et rubea,
amabilis.
Venus, amoris dea,
me tibi subicio,
auxilio
egens tuo; iam caleo    et pereo    in ea!
 



Collaudate meam,
pudicam, delectabilem,
amabilem!
amo ferventer eam.
per quam mestus vigeo
et gaudeo,
illam pre cunctis diligo    et veneror ut deam.
 

 


Neidhart von Reuenthal (11,8)

(ca. 1200 - ca. 1240)

 

Nu grvonet auer div heide,
mit grvoneme lovbe stat der walt;
der winder chalt
dwanch si sere beide.
div zit hat sich uerwandelot.
ein senediv not
mant mich an der gůten,    von der ih ungerne scheide.
 

 


 



Hebet sidus    leti visus
cordis nubilo,
tepet oris mei risus
carens iubilo;
iure mereo:
occultatur nam propinqua,
cordis vigor floret in qua;
totus hereo.
 



In Amoris hec chorea
cunctis prenitet,
cuius lumen a Phebea
luce renitet
et pro speculo
servit solo; illam colo,
eam volo nutu solo
in hoc seculo.
 



Tempus queror tam diurne
solitudinis,
quo furabar vi nocturne
aptitudinis
oris basia,
a quo stillat cinnamomum
et rimatur cordis domum
dulcis cassia.
 



Tabet illa tamen, caret
spe solacii,
iuvenilis flos exaret.
tanti spatii
intercisio
annulletur, ut secura
adiunctivis prestet iura
hec divisio!
 

 


Walther von der Vogelweide (51,37,4)

(ca. 1170 - ca. 1230)

 

Roter munt, wie du dich swachest!
la din lachen sin!
scheme dich, swenne du so lachest
nach deme schaden din!
dest niht wolgetan.
owi so verlorner stunde,
sol von minnechlichen munde
solich unminne ergan!
 

 


 



Quelibet succenditur    vivens creatura
ad amoris gaudia;    meque traxit cura
insignite virginis,    in cuius figura
laboravit Deitas    et mater Natura.
 



Facies est nivea,    miranda decore,
os eius suffunditur    roseo rubore.
consurgenti cernitur    similis aurore,
irriganti climata    matutino rore.
 



Tota caret carie;    lampas oculorum
concertat carbunculo;    sicut flos est florum
rosa, supereminet    virginalem chorum.
. . . . . . . scintillulas    excitat amorum.
 

 


 

Min vrowe Uenus ist so gůt,
si chan vrovde machen
den, swer iren willen tůt;
der herçe můz lachen.
si hat vrowen in ir hůt,
die lat si nit swachen.
swer gegen den hat hohen můt,
der mach gerne wachen.
 

 


 



De pollicito
mea mens elata
in proposito
vivit, animata
spei merito;
tamen dubito,
ne spes alterata
cedat subito.
 



Uni faveo,
uni, dico, stelle,
cuius roseo
basia cum melle
stillant oleo.
in hac rideo,
in ipsius velle
totus ardeo.
 



Amor nimius
incutit timorem,
timor anxius
suscitat ardorem
vehementius;
ita dubius
sentio dolorem
certo certius.
 



Totus Veneris
uror in camino;
donis Cereris,
satiatis vino
presto ceteris,
et cum superis
nectare divino
fruor frueris!
 

 


 

Vrowe, wesent vro!
trostent ivch der sumerzit!
div chumit iv also:
rosen, lilien si uns git.
vrowe, wesent vro!
wie tůt ir nu so,
daz ir so trurech sit?
der chle, der springet ho!
 

 


 



Lude, ludat, ludite!    iocantes nunc audite,
quos presentis gaudia    demulcent leta vite:
histrio tesseribus;
clericus amplexibus
deludat mulieres!
 



Amor est iam suavibus    canendus melodiis,
qui non tardet gravibus    detentus homiliis!
spondeat puellula
florens quasi rosula,
verbis devicta piis!
 



Dicat 'ita!' facile,    nil deneget rogata,
non viri notitiam    rimetur prenotata!
faciat, quod petitur;
quod prece negligitur,
prestet virgo laudata!
 

 


 

Ich han eine senede not,    div tůt mir also we;
daz machet mir ein winder chalt    vnde ovch der wize sne.
chome mir div sumerzit,
so wolde ich prisen minen lip
umbe ein vil harte schoniz wip.
 

 


 



Revirescit
et florescit
cor meum a gaudio.
ab hac peto
corde leto,
quam numquam deserui,
tota mente
ut repente
donet michi    gratiam, si merui.
 



Philomena
per amena
silve quando volitat
exultando
et cantando,
statim tui glorior.
miserere,
quia vere
in hac pena    dulcissima morior!
 

 


 

Wol ir libe, div so schone
lebet, alsam div vrowe min!
si treit wol der eren chrone.
in ir dienest wil ich sin;
dest ein ende.
swer daz wende,
der enguuinne
hoher minne
nimmer me!
 

 


 



Veni, veni, venias,
ne me mori facias!
hyria hyrie
nazaza trillirivos!
 



Pulchra tibi facies,
oculorum acies,
capiliorum series –
o quam clara species!
 



Rosa rubicundior,
lilio candidior,
omnibus formosior,
semper in te glorior!
 

 


 



Chume, chume, geselle min,
ih enbite harte din!
ih enbite harte din,
chum, chum, geselle min!
 



Sůzer roservarwer munt,
chum vnde mache mich gesunt!
chum vnde mache mich gesunt,
sůzer roservarwer munt!
 

 


 



Pre amoris tedio
vulneror remedio
cordis mei, telo;
patior naufragium    quassa rate, velo.
 



Aura spirans gratie,
† o puella, facie
rutilans decora,
me amantem respice    non tardanti mora!
 



Amoris transitio
me donat exitio,
cor cremat scintilla;
quam si non extinxeris,    cor erit favilla.
 



Vultus tuus urget me,
visus tuus ligat me
miserum frequenter,
amor tuus urit me    indeficienter.
 



Virgo tu dulcissima,
cum sis formosissima,
adhuc in hac cella
me egenum eripe    de ferventi procella!
 

 


 

Taugen minne div ist gůt,
si chan geben hohen můt;
der sol man sih ulizen!
swer mit triwen der nit phliget,    deme sol man daz wizen!
 

 


 

I.

Non est in medico semper, relevetur ut eger;
Interdum docta plus valet arte manus.
Ovid, Ex Ponto, 1, 3, 17/18

 

II.

Vim fidei menti    facundia dat sapienti,
Cum resonat plene    prolatio vocis amene.
 

 


 



Stetit puella
rufa tunica;
si quis eam tetigit,
tunica crepuit.
eia!
 



Stetit puella
tamquam rosula:
facie splenduit
et os eius floruit.
eia!
 



Stetit puella    bi einem bovme,
scripsit amorem    an eime lovbe.
dar chom Uenus also fram;
caritatem magnam,
hohe minne
bot si ir manne.
 

 


 



Volo virum vivere    viriliter:
diligam, si diligar    equaliter;
sic amandum censeo,    non aliter.
hac in parte fortior    quam Iupiter
nescio procari
commercio vulgari:
amaturus forsitan    volo prius amari.
 



Muliebris animi    superbiam
gravi supercilio    despiciam,
nec maiorem terminum    subiciam
neque bubus aratrum    preficiam.
displicet hic usus
in miseros diffusus;
malo plaudens ludere    quam plangere delusus.
 



Que cupit, ut placeat,    huic placeam;
ipsa prior faveat,    ut faveam.
non ludemus aliter    hanc aleam,
ne se granum reputet,    me paleam.
pari lege fori
deserviam amori,
ne prosternar impudens    femineo pudori.
 



Liber ego liberum    me iactito,
casto pene similis    Hippolyto,
nec me vincit mulier    tam subito.
que seducat, oculis    ac digito
dicat me placere
et diligat sincere;
hec michi protervitas    placet in muliere. –
 



Ecce michi displicet,    quod cecini,
et meo contrarius    sum carmini,
tue reus, domina,    dulcedini,
cuius elegantie    non memini.
quia sic erravi,
sum dignus pena gravi;
penitentem corripe,    si placet, in conclavi!
 

 


 

Ich wil den sumer gruzen,    so ih besten chan;
der winder hat mir hivre    leides vil getan.
des wil ich růfen    in der vrowen ban:
'ich sih die heide    in grůner varwe stan!
dar suln wir alle gahen,
die sumerzit enphahen!
des tanzes ich beginnen sol,    wil ez iv niht versmahen!'
 

 


 



Tempus est iocundum,    o virgines!
modo congaudete,    vos iuvenes!
o! o!
totus floreo!


Iam amore virginali    totus ardeo;
novus, novus amor    est, quo pereo!
 



Cantat philomena    sic dulciter,
et modulans auditur;    † intus caleo.
o! o!
totus floreo!


Iam amore virginali    totus ardeo;
novus, novus amor    est, quo pereo!
 



Flos est puellarum,    quam diligo,
et rosa rosarum,    qua caleo.
o! o!
totus floreo!


Iam amore virginali    totus ardeo;
novus, novus amor    est, quo pereo!
 



Tua me confortat    promissio,
tua me deportat    negatio.
o! o!
totus floreo!


Iam amore virginali    totus ardeo;
novus, novus amor    est, quo pereo!
 



Tua mecum ludit    virginitas,
tua me detrudit    simplicitas.
o! o!
totus floreo!


Iam amore virginali    totus ardeo;
novus, novus amor    est, quo pereo!
 



Sile, philomena,    pro tempore!
surge, cantilena,    de pectore!
o! o!
totus floreo!


Iam amore virginali    totus ardeo;
novus, novus amor    est, quo pereo!
 



Tempore brumali    vir patiens,
animo vernali    lasciviens,
o! o!
totus floreo!


Iam amore virginali    totus ardeo;
novus, novus amor    est, quo pereo!
 



Veni, domicella,    cum gaudio!
veni, veni, bella!    iam pereo!
o! o!
totus floreo!


Iam amore virginali    totus ardeo;
novus, novus amor    est, quo pereo!
 

 


 

Einen brief ich sande
einer vrowen gůt,
div mich inme lande
beliben tůt.
stille ih ir enbot. ob sie in gelas,
dar an was
al mins herçen můt;
div reine ist wol behůt.


Selich wip,
vil sůziz wip,
du gist wol hohen můt;
schone ist div zit,
bi dir swer lit,
sanfte dem daz tůt.
 

 


 


 



O mi dilectissima!
vultu serenissima
et mente legis sedula,
ut mea refert littera?


Mandaliet! mandaliet!
min geselle chovmet niet!
 



'Que est hec puellula,'
dixi, 'tam precandida,
in cuius nitet facie
candor cum rubedine?'


Mandaliet! mandaliet!
min geselle chovmet niet!
 



Vultus tuus indicat,
quanta sit nobilitas,
que in tuo pectore
lac miscet cum sanguine.


Mandaliet! mandaliet!
min geselle chovmet niet!
 



'† Que est puellula
dulcis et suavissima?
eius amore caleo,
quod vivere vix valeo.'


Mandaliet! mandaliet!
min geselle chovmet niet!
 



Circa mea pectora
multa sunt suspiria
de tua pulchritudine,
que me ledunt misere.


Mandaliet! mandaliet!
min geselle chovmet niet!
 



Tui lucent oculi
sicut solis radii,
sicut splendor fulguris,
qui lucem donat tenebris.


Mandaliet! mandaliet!
min geselle chovmet niet!
 



'Vellet Deus, vellent di,
quod mente proposui:
ut eius virginea
reserassem vincula!'


Mandaliet! mandaliet!
min geselle chovmet niet!
 

 


 



Ich wil truren varen lan;
vf die heide sul wir gan,
vil liebe gespilen min!
da seh wir der blumen schin.


Ich sage dir, ih sage dir,
min geselle, chum mit mir!
 



Sůziv Minne, raine Min,
mache mir ein chrenzelin!
daz sol tragen ein stolzer man;
der wol wiben dienen chan!


Ich sage dir, ih sage dir,
min geselle, chum mit mir!
 

 


 



Quam Natura ceteris
mira preflorat arte,
querele cura veteris,
qua laude tuear te?


Revertere, revertere
iam, ut intueamur te!
 



Veneris! ad Venerem
instigor miro Marte;
si veneris, cur gemerem,
cura curatus Marthe?


Revertere, revertere
iam, ut intueamur te!
 



Ne mee blanditie
michi spem artes arte,
cum tue sint primitie
laudis in omni parte!


Revertere, revertere
iam, ut intueamur te!
 



Sed, respondens merito
laudis nunc per te parte,
velis, ut † nulla verito
meam experiar te!


Revertere, revertere
iam, ut intueamur te!
 

 


 



Der winder zeiget sine chraft
den blůmen vnde der weide;
zergannen ist ir grvoçiv chraft,
daz chlaget uns div heide.


Vve tůt in rife vnde ovch der sne,
da uon stat val der gruoůne chle.
 



Die uogele swigent gegen der zit;
si lebent in grozen sorgen,
durh daz der vrost in chelte git;
des ligent si verborgen.


Vve tůt in rife vnde ovch der sne,
da uon stat val der grůne chle.
 

 


 



Sol solo in stellifero
stellas excedit radio;
sic unica, quam diligo,
michi placet et populo.


Vos igitur, o socii,
nunc militetis Veneri!
 



Quecumque est, quam diligo,
quam super omnes eligo,
de qua frequenter cogito,
michi respondet merito.


Vos igitur, o socii,
nunc militetis Veneri!
 



Aspectus eius liliis,
rosa genis est similis,
os dulce, latus gracile,
longitudinis modice.


Vos igitur, o socii,
nunc militetis Veneri!
 



O si forem Mercurius
Philologie sedulus
et si sit in compedibus,
sibi iungerer clericus.


Vos igitur, o socii,
nunc militetis Veneri!
 



Quid illud? possum dicere:
nosti quid velim petere,
festina moram rumpere,
fac mori vel fac vivere!


Vos igitur, o socii,
nunc militetis Veneri!
 

 


 

Vns chumet ein lichte sumerzit:
div heide in grůner varwe lit,
gras, blůmen, chle, lovp uns si git;
die wahsent alle widerstrit.


Swer nah frovden weruen wil,
de habe můt vnde sinne vil!
 

 


 



Si puer cum puellula
moraretur in cellula –


Felix coniunctio
amore succrescente,    pari remedio
propulso procul tedio!
 



Fit ludus ineffabilis
membris † desertis labilis.


Felix coniunctio
amore succrescente,    pari remedio
propulso procul tedio!
 

 


 

Ich sich den morgensterne brehen.
nu, helt, la dich niht gerne sehen!
uil liebe, dest min rat.
swer tovgenlichen minnet,    wie tugentlich daz stat,
da frivnschaft hůte bat!
 

 


 



Virgo quedam nobilis,
div gie ze holçe vmbe rîs.
do si die burde do gebant,


Heia, heia, wie si sanch!
cicha, cicha, wie si sanch!
vincula,
vincula,
vincula rumpebat.
 



Venit quidam iuvenis
pulcher et amabilis,
der zetrant ir den bris.


Heia, heia, wie si sanch!
cicha, cicha, wie si sanch!
vincula,
vincula,
vincula rumpebat.
 



Er uiench si bi der wizen hant,
er fůrt si in daz uogelsanch.
. . . . . . . . . . . . . . . . . .


Heia, heia, wie si sanch!
cicha, cicha, wie si sanch!
vincula,
vincula,
vincula rumpebat.
 



Venit † swe . . . Aquilo,
der warf si verre in einen loch,
er warf si verre in den walt.


Heia, heia, wie si sanch!
cicha, cicha, wie si sanch!
vincula,
vincula,
vincula rumpebat.
 

 


 



Ich was ein chint so wolgetan,
virgo dum florebam,
do brist mich div werlt al,
omnibus placebam.


Hoy et oe!
maledicantur tilie
iuxta viam posite!
 



Ia wolde ih an die wisen gan,
flores adunare,
do wolde mich ein ungetan
ibi deflorare.


Hoy et oe!
maledicantur tilie
iuxta viam posite!
 



Er nam mich bi der wizen hant,
sed non indecenter,
er wist mich div wise lanch
valde fraudulenter.


Hoy et oe!
maledicantur tilie
iuxta viam posite!
 



Er graif mir an daz wize gewant
valde indecenter,
er fůrte mih bi der hant
multum violenter.


Hoy et oe!
maledicantur tilie
iuxta viam posite!
 



Er sprach: 'vrowe, gewir baz!
nemus est remotum.'
dirre wech, der habe haz!
planxi et hoc totum.


Hoy et oe!
maledicantur tilie
iuxta viam posite!
 



'Iz stat ein linde wolgetan
non procul a via,
da hab ich mine herphe lan,
tympanum cum lyra.'


Hoy et oe!
maledicantur tilie
iuxta viam posite!
 



Do er zu der linden chom,
dixit 'sedeamus',
– div minne twanch sêre den man –
'ludum faciamus!'


Hoy et oe!
maledicantur tilie
iuxta viam posite!
 



Er graif mir an den wizen lip,
non absque timore,
er sprah: 'ich mache dich ein wip,
dulcis es cum ore!'


Hoy et oe!
maledicantur tilie
iuxta viam posite!
 



Er warf mir ůf daz hemdelin,
corpore detecta,
er rante mir in daz purgelin
cuspide erecta.


Hoy et oe!
maledicantur tilie
iuxta viam posite!
 



Er nam den chocher unde den bogen,
bene venabatur!
der selbe hete mich betrogen.
'ludus compleatur!'


Hoy et oe!
maledicantur tilie
iuxta viam posite!
 

 


 



Suscipe, flos, florem,    quia flos designat amorem!
illo de flore    nimio sum captus amore;
Hunc florem, Flora    dulcissima, semper odora!
Nam velut aurora    fiet tua forma decora.
Florem, Flora, vide!    quem dum videas, michi ride!
Flori fare bene!    tua vox cantus philomene.
Oscula des flori!    rubeo flos convenit ori.
 



Flos in pictura    non est flos, immo figura;
Qui pingit florem,    non pingit floris odorem.