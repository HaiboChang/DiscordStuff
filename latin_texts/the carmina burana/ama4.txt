Pergama flere volo,    fato Danais data solo,
Solo capta dolo,    capta redacta solo.
 



Ex Helicone sona,    que prima tenes Helicona,
Et metra me dona    promere posse bona!
 



Est Paris absque pare;    querit, videt, audet amare,
Audet temptare    furta, pericla, mare.
 



Vadit et accedit,    clam tollit clamque recedit;
Nauta solo cedit,    fit fuga, predo redit.
 



Tuta libido maris    dat tura libidinis aris,
Civibus ignaris,    quod parat arma Paris.
 



Post cursus Helene    currunt Larissa, Mycene,
Mille rates plene fortibus absque sene.
 



Exsuperare ratus viduatorem viduatus
Federe nudatus    federat ense latus.
 



Greco ductori    prohibet dolor esse timori
Pro consorte tori    vivere sive mori.
 



Pergama dia secus    figit tentoria Grecus,
Impetitur mechus    et fabricatur equus.
 



Plena male prolis    parit hostem machina molis,
Destruiturque dolis    tam populosa polis.
 



Tradunt cuncta neci,    predeque cupidine ceci
Obfirmant Greci    pectora clausa preci.
 



Hinc ardent edes,    hinc detruncat Diomedes
Per varias cedes    brachia, crura, pedes.
 



Multatur cede    predo Paris a Diomede,
Seque sue tede    reddit alumna Lede.
 



Femina digna mori    redamatur amore priori,
Reddita victori    deliciisque tori.
 



Seva, quid evadis?    non tradita cetera tradis!
Cur rea tu cladis    non quoque clade cadis?
 



Si fueris lota, si vita    sequens bona tota,
Non eris ignota,    non eris absque nota.
 



Passa modo Paridem,    Paridem modo, Thesea pridem,
Es factura fidem,    ne redeas in idem?
 



Rumor de veteri    faciet ventura timeri;
Cras poterunt fieri    turpia sicut heri.
 



Femina victa mero    quod inhereat ebria vero,
Nec fieri spero    nec fideiussor ero.
 



Expleta cede    superadditur Hecuba prede,
Tractatur fede,    cogitur ire pede.
 



In faciem Dorum,    crinem laniata decorum,
Subsequitur lorum    per theatrale forum.
 



Vivit, at invita,    quia vivit paupere vita,
et planctus inita vociferatur ita:
 



'Iuno, quid est, quod agis? post tante funera stragis
Totne putas plagis    addere posse magis?
 



Ergo reoccides    hos, quos occidit Atrides?
Ergo reoccides,    quos obiisse vides?
 



Nullum iam reperis,    nullum, nec sic misereris,
Immo persequeris    reliquias cineris!
 



Nemo rebellatur,    et Iuno belligeratur,
Bellaque sectatur    sanguine mucro satur!
 



Me, me, Iuno, feri!    feriendo potes misereri!
Fac obitu celeri    corpus anile teri!
 



Usque modo flevi    casus, incommoda levi;
Quod superest evi,    corripe fine brevi!
 



Perstitit ira dei    dare cetera perniciei;
Miror, quod sit ei    mentio nulla mei.
 



Nemo mei meminit;    gladius, qui cetera finit,
Mecum fedus init,    me superesse sinit.
 



Concutit ossa metus,    fit spiritus irrequietus,
Dum renovat fletus    denuo cura vetus.'
 



Urbs retro sublimis    et abundans rebus opimis
Una fit e minimis,    adnichilata nimis.
 



Urbs celebris dudum,    dum terminat alea ludum,
Ecce solum nudum,    pastus erit pecudum!
 



Ve tibi, Troia, peris!    iam non michi Troia videris,
Iamiam bobus eris    pascua, lustra feris.
 



Urbs fortunata,    si posses vincere fata,
Vel possent fata    segnius esse rata!
 



Regna beata satis,    urbs prime nobilitatis,
Dives honoratis    dantibus atque datis!
 



Regna beata satis,    donec nocuere beatis
Preda voluptatis    et male fausta ratis!
 



Urbs bona, piena bono,    foris, intus, cive, colono,
Predita patrono,    preditus ille throno!
 



Plena potentatu,    celeberrima, digna relatu,
Felicissima tu    principe, cive, statu!
 



Curia personis,    urbs civibus, arva colonis,
Terra suis donis,    horrea plena bonis!
 



Si commendemus,    que commendare solemus:
Cultus supremus    rus, ager, unda, nemus.
 



Potum vineta,    pastum dabat area leta,
Merces moneta    navigiumque freta.
 



Urbs vetus et clara,    bona valde, tam bona, rara,
Tam bona, tam cara    fit pecualis hara.
 



Dives ab antiquo,    dum fato fertur iniquo,
Deperit in modico,    fit nichil ex aliquo.
 



Causa rei talis    meretrix fuit exitialis,
Femina fatalis,    femina feta malis.
 

 


 



Fervet amore Paris,    Troianis immolat aris,
Fratribus ignaris    scinditur unda maris.
 



Temptat Tyndaridem,    favet illa, relinquit Atridem,
Prompta sequi Paridem,    passa perire fidem.
 



Equora raptor arat,    tenet, affectu quod amarat,
Se res declarat,    Grecia bella parat.
 



Contra Dardanidem    res provocat ista Tytidem,
Incitat Eacidem    Pallas ad illud idem.
 



Argos nudatur,    classis coit, unda minatur,
Hostia mactatur,    aura quieta datur.
 



Passa freti strepitus    Phrygium rapit ancora litus,
Obstruit introitus    Hector ad arma citus.
 



Ilios arma gerit,    Helenam sua Grecia querit,
Fraus aditus aperit,    hostis ab hoste perit.
 



Sub Danaum pube,    telorum territa nube,
Infremit urbs Hecube,    flant resonantque tube.
 



Miles ad arma fremit,    vite fraus Hectora demit,
Urbem pugna premit,    Troia sub hoste tremit.
 



Ars nisi ditaret    Danaos numenque iuvaret,
Murus adhuc staret,    qui modo rege caret.
 



Queritur ars, fit equus,    latet intra viscera Grecus,
Fit Priamus cecus,    ducitur intro pecus.
 



Flendo Sinon orat,    Ithacus fallendo laborat,
Urbem flamma vorat,    machina claustra forat.
 



Credula fallaci,    flamme subiecta voraci,
Passa dolos Ithaci    Troia fit esca faci.
 



Ars urbem tradit,    urbs in discrimina vadit,
Ignis edax radit    Pergama, Troia cadit.
 



Urbis opes lacere    flammis alimenta dedere,
Igni cessere    menia, claustra, sere.
 



Argis exosa    iacet Ilios, ante iocosa,
Inclita, formosa,    nunc rubus, ante rosa.
 



Igni sublatus    fugit, omnia ferre paratus,
Firma classe ratus    te Cytherea, satus.
 



Tellus fatalis    peritur navalibus alis,
Obviat ira salis    peste, furore, malis.
 



Pestem concepit    mare, fluctus surgere cepit,
Puppibus obrepit    spuma, procella strepit.
 



Flat Notus insanus,    insurgit turbo profanus,
Navita Troianus    utitur arte manus.
 



Huc quasi delira    pelagi succingitur ira,
Stat prope mors dira,    stat procul inde lyra.
 



Rebus sublatis,    currentibus ordine fatis,
Regnis optatis    utitur arte ratis.
 



Pacem vestigat,    sed eum lis dira fatigat
Et furor instigat    et nova pugna ligat.
 



Pugna predatur,    furit in Turnum, dominatur,
Viscera scrutatur    sanguine mucro satur.
 



Cepta luens sceleris    te victum, Turne, fateris,
Obrutus ense peris,    preda cibusque feris.
 



Enee cedit    victoria, pugna recedit,
Pugne succedit    gloria, paxque redit.
 



Sub vinclo fidei    post inclita facta trophei
Regia nupsit ei    virgo favore dei.
 

 


 



 

I.
 



Eia dolor!
nunc me solor
velut olor
albus neci proximus.
abiectus lugeo,
despectus pereo,
exclusus langueo.
 



Urit Venus
corde tenus,
quam nec Rhenus
nec Euphrates maximus
valet estinguere.
me sola solvere
potest vel perdere.
 



Cur, livens Invidia,
nocte nata Stygia,
lingua balbens impia,
mea turbas gaudia,
vecte claudens pervia
michi quondam ostia,
uni unam
negans, brunam
florulam,
nec pallentem
nec habentem
maculam,
casti floris,
celi roris
emulam,
vas auratum,
aromatum
virgulam?
 



Virgo, par Tyndaridi,
tuo fave Paridi!
rosa prati floridi,
nil repugnes Cypridi!
luctus plena turbidi
morsu dentis invidi
Venus urit,
Amor furit,
. . . . . . .
. . . . . . . . .
. . . . . . . . .
solitum,
rapit sibi
servum tibi
deditum.
tibi cedo,
flexus dedo
poplitum.
 



Parce supplici!
more medici
sana crematum,
laxa reatum,
solve ligatum
catena duplici!
 



Cantus rhythmici
iocis refici
Musa letatur;
rauca precatur,
sue reddatur
vates Eurydici!
 

II.
 



Rerum decus!
corde mechus
in te, cecus
tui solis radio,
vultu lucifluo
succensus estuo,
nil dispar mortuo.
 



Finem velis
dare telis!
tunc in celis
Iovis, fungar solio,
Platone doctior,
Samsone fortior,
Augusto ditior!
 



Virgo, par Tyndaridi,
tuo fave Paridi!
rosa prati floridi,
nil repugnes Cypridi!
luctus plena turbidi
morsu dentis invidi
Venus urit,
Amor furit,
. . . . . . . .
. . . . . . . . . .
. . . . . . . . . .
solitum,
rapit sibi
servum tibi
deditum.
tibi cedo,
flexus dedo
poplitum.
 



Terso vulnere
tuo munere
vita recrescat,
flamma quiescat,
que nos inescat
effreni Venere!
 



Docta ludere
iuncto federe
vulnus emunda,
virgo iocunda,
non me venunda
sub mortis pondere!
 

III.
 



Vis amoris
intus, foris
me furoris
sui vexat stimulis.
o Venus aurea!
immitis es dea;
nam face flammea
 



Me peruris.
quidnam furis?
cur me duris
sauciasti iaculis?
igne demolior;
mors michi melior
quam vita longior!
 



Incessanter ardeo
nexu vinctus igneo.
toto nisu studeo,
ut haustu Venereo
eius bibam puteo,
nec tamen prevaleo.
me Corinna
Iove digna
nexuit,
suis frenis
et habenis
domuit.
que me vinxit
et constrinxit
artius,
laxet parum
vim flammarum
citius!
 



Lesa timpora,
tusa pectora
usta dehiscunt,
quassa tremiscunt
. . . . . . . . .
sub tua Venere.
 



Ut quid urgeor?
ut quid torqueor?
subveni oranti,
parce precanti,
diu ploranti
sub tuo carcere!
 

 


 

I.
 



Egre fero, quod egroto;
nam ex toto
meo voto
Venus obviat,
dum me sauciat,
nec concedit,
dum me ledit,
meam michi cedere.
moriar in Venere!
 



Nuper senex iuvenesco,
desenesco
nec compesco
motus animi.
nam cum proximi
me castigant,
plus instigant
et me cogunt furere.
moriar in Venere!
 



Uror igne consumptivo;
iam non vivo.
recidivo
morbo crucior,
vivens morior.
plus leditur,
qui premitur
invitus sub onere.
moriar in Venere!
 

II.
 


Amor noster senuit,
dum re peramata
renovata
Veneris scintillula
nove novellula
michi me subripuit.
in hac flamma morior,
dum iocunde saucior.
honestate criminis
culpa deculpatur,
et furori virginis
forma suffragatur.
 



Utinam
hanc sarcinam
Flora mecum sentiat,
michi servo serviat!
nam summum est solacium
cuiuslibet doloris,
ut sibi iungat alium
participem laboris.
 



Bis pungitur,
qui nititur
repugnare stimulo.
ergo iuste patior
et crucior
milies
ac pluries
mortis sub articulo.
parce, Venus, parce!
noster ignis estuat
principis in arce.
 

 


 

Non honor est, sed onus species lesura ferentes;
Si qua voles apte nubere, nube pari!
Ovidius, Heroid. 9, 31/32

 

 


 



Dum curata vegetarem
soporique membra darem
et langueret animalis,
prevaleret naturalis
virtutis dominium,
 



En Cupido pharetratus,
crinali, torque spoliatus,
manu multa tactis alis,
mesto vultu, numquam talis,
visus est per somnium.
 



Quem ut vidi perturbatum
habituque disturbatum,
membra stupor ingens pressit.
qui paulatim ut recessit
a membris organicis,
 



Causam quero mesti vultus
et sic deformati cultus,
cur sint ale contrectate
nec, ut decet, ordinate,
causam et itineris.
 



Amor, quondam vultu suavis,
nunc merore gravi gravis,
ut me vidit percunctari
responsumque prestolari,
reddit causam singulis:
 



'Vertitur in luctum    organum Amoris,
canticum subductum    absinthio doloris,
vigor priscus abiit,    evanuit iam virtus.
Me vis deseruit,    periere Cupidinis arcus!
 



Artes amatorie    iam non instruuntur
a Nasone tradite,    passim pervertuntur;
nam siquis istis utitur    more modernorum,
Turpiter abutitur    hac assuetudine morum.
 



Naso, meis artibus    feliciter instructus
mundique voluptatibus    et regulis subductus,
ab errore studuit    mundum revocare;
Qui sibi notus erat,    docuit sapienter amare.
 



Veneris mysteria    iam non occultantur
cistis, sed exposita    coram presentantur.
proh dolor, non dedecet    palam commisceri?
Precipue Cytherea iubet    sua sacra taceri!
 



Amoris ob infamiam    moderni gloriantur,
sine re iactantiam a   nxii venantur,
iactantes sacra Veneris    corporibus non tactis.
Eheu, nocturnis    titulos imponimus actis!
 



Res arcana Veneris,    virtutibus habenda
optimisque meritis    et moribus emenda,
prostat in prostibulo,    redigitur in pactum;
Tanta meum populo    ius est ad damna redactum!'
 

 


 



Veneris vincula
vinctus sustineo.
pereant iacula,
quibus sic pereo!
fixus sum aureo,
figitur plumbeo
florens virguncula,
unde scintillula
salit, de stipula
qua totus ardeo.
 



Flora, iam noveris,
quod sim sollicitus!
tui spes muneris
michi fit exitus.
nam tibi deditus
michi sum perditus.
mollis in asperis,
cecus plus ceteris
ad iubar sideris
tui sum territus.
 



Venus amplectitur
nigros et niveos;
sepe traducitur
preter idoneos.
mores nunc aureos,
nunc habet ferreos.
amans dum fallitur,
amor subvertitur;
merito dicitur
metamorphoseos.
 



Amor mutabilis
marcidus areat!
verax et habilis
floreus maneat!
amans sic palleat,
voto dum studeat:
plus est amabilis.
ergo sit similis
animi vigilis:
hoc signum teneat!
 

 


 



Dira vi amoris teror
et Venereo axe feror,
igni ferventi suffocatus;
deme pia cruciatus!
 



Ignis vivi tu scintilla,
discurrens cordis ad vexilla,
igni incumbens non pauxillo
conclusi mentis te sigillo.
 



Meret cor, quod gaudebat
die, quo te cognoscebat
singularem et pudicam,
te adoptabat in amicam.
 



Profero pectoris singultus
et mestitie tumultus,
nam amoris tui vigor
urget me, et illi ligor.
 



Virginale lilium,
tuum presta subsidium!
missus in exilium
querit a te consilium.
 



Nescit, quid agat; moritur,
amore tui vehitur,
telo necatur Veneris,
sibi ni subveneris.
 



Iure Veneris orbata,
castitas redintegrata,
vultu decenti perornata,
veste sophie decorata:
 



Tibi soli psallo; noli
despicere. . . . . . . .
per me, precor, velis coli,
lucens ut stella poli!
 

 


Petrus Blesensis

(ca. 1135 - ca. 1204)

 



Vacillantis trutine
libramine
mens suspensa fluctuat
et estuat
in tumultus anxios,
dum se vertit
et bipertit
motus in contrarios.


O langueo!
causam languoris video
nec caveo,
vivens et prudens pereo.
 



Me vacare studio
vult Ratio.
sed dum Amor alteram
vult operam,
in diversa rapior,
Ratione
cum Dione
dimicante crucior.


O langueo!
causam languoris video
nec caveo,
vivens et prudens pereo.
 



Sicut in arbore
frons tremula,
navicula
levis in equore,
dum caret ancore
subsidio,
contrario
flatu concussa fluitat:
sic agitat,
sic turbine sollicitat
me dubio
hinc Amor, inde Ratio.


O langueo!
causam languoris video
nec caveo,
vivens et prudens pereo.
 



Sub libra pondero,
quid melius,
et dubius
mecum delibero.
nunc menti refero
delicias
Venerias:
que mea michi Florula
det oscula,
qui risus, que labellula,
que facies,
frons, naris aut cesaries.


O langueo!
causam languoris video
nec caveo,
vivens et prudens pereo.
 



His invitat
et irritat
Amor me blanditiis.
sed aliis
Ratio sollicitat
et excitat
me studiis.


O langueo!
causam languoris video
nec caveo,
vivens et prudens pereo.
 



Nam solari
me scolari
cogitat exilio.
sed, Ratio,
procul abi! vinceris
sub Veneris
imperio.


O langueo!
causam languoris video
nec caveo,
vivens et prudens pereo.
 

 


 



Multiformi succendente
Veneris scintilla
vagor mente
discurrente
me mergente
curarum seva Scylla.
nam ad velle meum,
quod speravi melius,
votum Dioneum
cedit in contrarium.


Sic sic amans rapior
pendulus in varium.
 



Delium flagrantem,
procantem,
anhelantem
Daphne respuit,
rennuit,
puduit
amplexari.
michi refragari
nititur,
que petitur;
subvertitur
spes mea,
quia Cytherea,
lese pacis rea,
cedit in contrarium.


Sic sic amans rapior
pendulus in varium.
 



Quid insudo Veneri?
quid parco verbis, verberi?
que michi sic est oneri,
iam subridet alteri.
morior,
morior,
morior!
iam illum vult audire,
iam discit lascivire,
iam parat consentire.
morior,
morior,
morior!
in qua flecti glorior,
ad me non reflectitur.
cur Venus istud patitur,
quod ea, que diligitur,
cedit in contrarium?


Sic sic amans rapior
pendulus in varium.
 

 


 



Quis furor est in amore!
corde, simul ore
cogor innovari;
cordis agente dolore
fluctuantis more
videor mutari
Veneris ad nutum,
corque prius tutum,
curis non imbutum
sentio
Veneris officio
turbari.
 



Ad Dryades ego veni,
iamque visu lem
cepi speculari
quasque decoris ameni;
sed unam inveni
pulchram absque pari.
subito procellam
volvor in novellam,
cepitque puellam
oculus
cordis hanc preambulus
venari.
 

 


 



O comes amoris, dolor,
cuius mala male solor,
an habes remedium?
dolor urget me, nec mirum,
quem a predilecta dirum,
en, vocat exilium,
cuius laus est singularis,
pro qua non curasset Paris
Helene consortium.
 



Sed quid queror me remotum
illi esse, que devotum
me fastidit hominem,
cuius nomen tam verendum,
quod nec michi presumendum
est, ut eam nominem?
ob quam causam mei mali
me frequenter vultu tali
respicit, quo neminem.
 



Ergo solus solam amo,
cuius captus sum ab hamo,
nec vicem reciprocat.
quam enutrit vallis quedam,
quam ut paradisum credam,
in qua pius collocat
hanc creator creaturam,
vultu claram, mente puram,
quam cor meum invocat.
 



Gaude, vallis insignita,
vallis rosis redimita,
vallis, flos convallium,
inter valles vallis una,
quam collaudat sol et luna,
dulcis cantus avium!
te collaudat philomena,
vallis dulcis et amena,
mestis dans solicium!
 

 


 



Dudum voveram
recta sapere,
Amor, operam
tuam fugere -
et quod spreveram,
sector temere,
vivo perperam;
sed promiseram
resipere.
 



Languet iterum
morbo veteri
pectus tenerum,
vacans Veneri.
pudet liberum
servum fieri,
iugum asperum
cogit miserum
me conqueri.
 



Sed iam postulo,
quod sis facilis,
virgo seculo
tam amabilis,
solis oculo
comparabilis,
que pro speculo
servis populo
spectabilis!
 

 


 

Div mich singen tůt,
getorste ih si nennen!
trurech ist min můt.
owi, vrowe, wenne
wildu mir wesen gvot?
ih reche dir mine hende;
du brennest mih ane glůt!
svoze, die ungenade wende!
 

 


 



Transit nix et glacies
spirante Favonio,
terre nitet ficies
ortu florum vario;
et michi materies
amor est, quem sentio,
ad gaudia


Temporis nos ammonet
lascivia.
 



Agnosco vestigia
rursus flamme veteris;
planctus et suspiria
nove signa Veneris,
† a quo monet tristia
amantes pre ceteris
ad gaudia


Temporis nos ammonet
lascivia.
 



Illa, pro qua gravior
mens amorem patitur,
iusto plus asperior,
nec michi compatitur.
amans, et non mentior,
nec vivit nec moritur.
ad gaudia


Temporis nos ammonet
lascivia.
 



Hic amor, hic odium;
quid eligam, nescio.
sic feror in dubium;
sed cum hanc respicio,
me furatur inscium,
et prorsus deficio
ad gaudia


Temporis nos ammonet
lascivia.
 



Non est finis precibus,
quamvis cantu finiam:
superis faventibus
adhuc illi serviam,
unde letis plausibus
optata percipiam!
ad gaudia


Temporis nos ammonet
lascivia.
 

 


Dietmar von Eist (MF 32,1)

(ca. 1160/80)

 

'Vvaz ist fur daz senen gůt,   daz wip nah lieben manne hat?
wie gerne daz min herçe erchande,   wan daz iz so bedwungen stat!'
also reit ein vrowe schone.
'an ein ende ih des wol chome,
wan div hůte;
selten sin vergezzen wirt    in minem můte.'
 

 


 



Tempus accedit floridum,
hiems discedit temere;
omne, quod fuit aridum,
germen suum vult gignere.
quamdiu modo vixeris,
semper letare, iuvenis,    quia nescis, cum deperis!
 



Prata iam rident omnia,
est dulce flores carpere;
sed nox donat his somnia,
qui semper vellent ludere.
ve, ve, miser quid faciam?
Venus, michi subvenias!    tuam iam colo gratiam.
 



Plangit cor meum misere,
quia caret solacio;
si velles, hoc cognoscere
bene posses, ut sentio.
o tu virgo pulcherrima,
si non audis me miserum,    michi mors est asperrima!
 



Dulcis appares omnibus,
sed es michi dulcissima;
tu pre cunctis virginibus
incedis ut castissima.
† o tu mitis considera!
† nam pro te gemitus passus sum et suspiria.
 

 


 

Der al der werlt ein meister si,
der geb der lieben gůten tach,
von der ih wol getrostet pin.
si hat mir al min ungemach
mit ir gůte gar benomen.
unstæte hat si mir erwert;    ih pin sin an ir genade chomen.
 

 


 



Nobilis, mei    miserere, precor!
tua facies    ensis est, quo necor,
nam medullitus    amat meum te cor:
subveni!


Amor improbus    omnia superat.
subveni!
 



Come sperulas    tue eliciunt,
cordi sedulas    flammas adiciunt;
hebet animus,    vires deficiunt:
subveni!


Amor improbus    omnia superat.
subveni!
 



Odor roseus    spirat a labiis;
speciosior    pre cunctis finis,
melle dulcior,    pulchrior liliis,
subveni!


Amor improbus    omnia superat.
subveni!
 



Decor prevalet    candori etheris.
ad pretorium    presentor Veneris.
ecce pereo,    si non subveneris!
subveni!


Amor improbus    omnia superat.
subveni!
 

 


 

Edile vrowe min,
gnade mane ih dich!
din wunnechlicher schin
vil gar verderbet mich.
sůze, erchenne dich!
din lip der ist mir ze wunnechlich.


Nach im ist mir not;
sůze vrowe, gnade, alde ih pin tot!
 

 


 



Sic mea fata canendo solor,
ut nece proxima facit olor.
blandus heret meo corde dolor,
roseus effugit ore color.
cura crescente,
labore vigente,
vigore labente
miser morior;
tam male pectora multat amor.
a morior,
a morior,
a morior,
dum, quod amem, cogor et non amor!
 



Felicitate Iovem supero,
si me dignetur, quam desidero,
si sua labra semel novero;
una cum illa si dormiero,
mortem subire,
placenter obire
vitamque finire
statim potero,
tanta si gaudia non rupero.
a potero,
a potero,
a potero,
prima si gaudia concepero!
 

 


 



Lingua mendax et dolosa,
lingua procax, venenosa,
lingua digna detruncari
et in igne concremari,
 



Que me dicit deceptorem
et non fidum amatorem,
quam amabam, dimisisse
et ad alteram transisse!
 



Sciat deus, sciant dei:
non sum reus huius rei!
sciant dei, sciat deus:
huius rei non sum reus!
 



Unde iuro Musas novem,
quod et maius est, per Iovem,
qui pro Dane sumpsit auri,
in Europa formam tauri;
 



Iuro Phebum, iuro Martem,
qui amoris sciant artem;
iuro quoque te, Cupido,
arcum cuius reformido;
 



Arcum iuro cum sagittis,
quas frequenter in me mittis:
sine fraude, sine dolo
fedus hoc servare volo!
 



Volo fedus observare!
et ad hec dicemus, quare:
inter choros puellarum
nichil vidi tam preclarum.
 



Inter quas appares ita
ut in auro margarita.
humeri, pectus et venter
sunt formata tam decenter;
 



Frons et gula, labra, mentum
dant amoris alimentum;
crines eius adamavi,
quoniam fuere flavi.
 



Ergo dum nox erit dies,
et dum labor erit quies,
et dum aqua erit ignis,
et dum silva sine lignis,
 



Et dum mare sine velis,
et dum Parthus sine telis,
cara michi semper eris:
nisi fallar, non falleris!
 

 


 



Doleo, quod nimium
patior exilium.
pereat hoc studium,
si m'en iré,
si non reddit gaudium,
cui tant abé!
 



Tua pulchra facies
me fey planser milies;
pectus habet glacies.
a remender
statim vivus fierem
per un baser!
 



Prohdolor, quid faciam?
ut quid novi Franciam?
perdo amicitiam
de la gentil?
miser corde fugiam
de cest pays?
 



Cum venray in mon pays,
altri drud i avra bris.
† podyra mi lassa dis.
me miserum!
suffero par sue amor
supplicium.
 



Dies, nox et omnia
michi sunt contraria.
virginum colloquia
me fay planszer.
† oy suvenz suspirer plu
me fay temer.
 



O sodales, ludite!
vos qui scitis, dicite;
michi mesto parcite:
grand ey dolur!
attamen consulite
per vostre honur!
 



Amia, pro vostre honur
doleo, suspir et plur;
par tut semplant ey dolur
grande d'amer.
fugio nunc; socii,
laissiez m'aler!
 

 


 



Dulce solum    natalis patrie,
domus ioci,    thalamus gratie,
vos relinquam    aut cras aut hodie,
periturus    amoris rabie.
 



Vale tellus,    valete socii,
quos benigno    favore colui,
et me dulcis    consortem studii
deplangite,    qui vobis perii!
 



Igne novo    Veneris saucia
mens, que prius    non novit talia,
nunc fatetur    vera proverbia:
'ubi amor,    ibi miseria.'
 



Quot sunt apes    in Hyble vallibus,
quot vestitur    Dodona frondibus
et quot natant    pisces equoribus,
tot abundat    amor doloribus.
 

 


 

Semper ad omne quod est    mensuram ponere prodest,
Sic sine mensura    non stabit regia cura.
 

 


 



Rumor letalis
me crebro vulnerat
meisque malis
dolores aggerat.
me male multat
vox tui criminis,
que iam resultat
in mundi terminis.
invida Fama
tibi novercatur;
cautius ama,
ne comperiatur!
quod agis, age tenebris
procul a fame palpebris!
letatur amor latebris
cum dulcibus illecebris
et murmure iocoso.
 



Nulla notavit
te turpis fabula,
dum nos ligavit
amoris copula.
sed frigescente
nostro cupidine
sordes repente
funebri crimine.
Fama letata
novis hymeneis
irrevocata
ruit in plateis.
patet lupanar omnium
pudoris, en, palatium,
nam virginale lilium
marcet a tactu vilium
commercio probroso.
 



Nunc plango florem
etatis tenere,
nitidiorem
Veneris sidere,
tunc columbinam
mentis dulcedinem
nunc serpentinam
amaritudinem.
verbo rogantes
removes hostili,
munera dantes
foves in cubili.
illos abire precipis,
a quibus nichil accipis;
cecos claudosque recipis,
viros illustres decipis
cum melle venenoso.
 

 


 

Vincit Amor quemque,    sed numquam vincitur ipse.
 

 


 



Tange, sodes, citharam    manu letiore,
et cantemus pariter    voce clariore!
factus ab amasia    viduus priore
caleo nunc alia    multo meliore.
clavus clavo retunditur,
amor amore pellitur,
iam nunc prior contemnitur,
quia nova diligitur;
igitur
leto iure psallitur.
 



Prior trux et arrogans,    humilis secunda;
prior effrons, impudens,    nova verecunda;
prior patet omnibus    meretrix immunda,
hec me solum diligit    mente pudibunda;
prior pecuniosior,
rapacior, versutior,
hec nova curialior,
formosior, nobilior,
letior,
. . . . . . . . . . potior.
 



Hec, quam modo diligo,    cunctis est amanda,
nulla de nostratibus    ei comparanda.
communiter omnibus    esset collaudanda –
sed tractari refugit; in hoc est damnanda!
mittam eam in ambulis
et castigabo virgulis
et tangam eam stimulis,
ut facio iuvenculis;
vinculis
vinciam, si consulis.
 



'Non erit, ut arbitror, opus hic tanta vi;
nam cum secum luderem nuper in conclavi,
dixit: "tractas teneram tactu nimis gravi!
tolle, vel suavius utere suavi!"'
exierat de balneo;
nunc operit, quo gaudeo.
non ferreo, sed carneo
calcanda est calcaneo.
ideo
valeas, quam valgo!
 

 


 

Non est crimen amor, quia, si scelus esset amare,
Nollet amore Deus etiam divina ligare.
 

 


 



Expirante primitivo
probitatis fomite
laus expirat, adoptivo
carens laudis capite.
splendor vite singularis,
flos marcescens militaris
vergit in interitum,
dum humane iubar sortis,
rex virtutum, dire morus
fatis solvit debitum.
 



Cuius morte Mors regale
decus privat apice,
qua virtutis integrale
robur mutat Anglice,
qua lux orbis tanta luce,
Normannorum tanto duce
destituta deperit,
nubes tristis denigratum,
suo clima desolatum
sole nostrum operit.
 



Plange regem, Anglia
nuda patrocinio,
fulcimento Gallia,
virtus domicilio,
probitas preconio,
preside militia,
opum abundantia
hoc casu dativo,
duces amicitia,
pauper vocativo!
 



Luge, funde gemitus,
gemina suspiria,
tanti regis obitus
redimens solacia,
miles, querimonia,
cuius lapsu deditus
militum exercitus
flebili iacture
tanti gemit exitus
Mortis . . . iure!
 



O Mors ceca, cecitatis
nos premens articulo,
omnis ausa probitatis
derogare titulo,
prelatorum speculo
orbem privans, largitatis
totius igniculo,
 



O noverca vite, mori
digna, laudis invida,
. . . . . . . . . . . . .
. . . . . . . . . .
proh! preclarum perfida
manu regem acriori
peste rapis morbida!
 

 


Marbod Redonensis

(ca. 1035 - 1123)

 

Vite presentis    si comparo gaudia ventis,
Cum neutrum duret,    nemo reprendere curet!