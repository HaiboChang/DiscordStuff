O curas hominum,
quos curat curia!
o quorum studia
non habent terminum!
talium si fidem
incurreret,
desereret
Pylades Atridem;
alter enim Theseus
suum fastidit Thesea,
ubi regnat Proteus
et Fati ludit alea.
 



Ab aula principis,
si nichil habeas,
oportet abeas.
spem vanam concipis,
tenuis fortuna.
omnimoda
ad commoda
omnium mens una:
a quo nil emungitur,
opus perdit et operam;
quod 'habenti dabitur',
tenent omnes ad litteram.
 



In levum vertitur
censure levitas.
fracta severitas
danti reimttitur.
explicas decreta
ad libitum,
si sonitum
dederit moneta.
plenis ere sacculis
rei pena diluitur.
locum dic a loculis,
unde locus si queritur.
 



Honorum titulis
carens ambitio
cum ficto gaudio
pretendit singulis
osculum amoris;
sed eminet,
cum obtinet
baculum pastoris.
quos mens intus clauserat,
mores ostentat libere;
quod occultum fuerat,
verbo prodit et opere.
 



Indignos allici
verbis alliciunt,
dolose capiunt
nummosos aulici;
sed hi, quos invadunt,
per retia
subtilia
similes evadunt.
donum Sancti Spiritus
sic venit iam Simonibus.
conformatur penitus,
si danda fides canibus.
 

 


 



Diligitur, colitur,    quem sors illuminat ere;
Spernitur et premitur,    qui nulla videtur habere.
 



Si dives fueris,    multorum laude frueris;
At neglectus eris,    si copia nulla sit eris.
 

 


Philippus Cancellarius

(ca. 1170 - 1236)

 



'Aristippe, quamvis sero,
tuo tamen tandem quero
frui consilio.
quid Rome faciam?
mentiri nescio.
potentum gratiam
dat adulatio.
si mordaci nitar vero,
Verri numquam carus ero.
meretur histrio
virtutis premium,
dum palpat vitium
dulci mendacio.'
 



'Diogenes, quid intendas,
– vis honores? vis prebendas? –
id prius explices.
presunt ecclesiis
hi, quibus displices,
nisi te vitiis
ipsorum implices.
carus eris, si commendas
in prelatis vite mendas.
culparum complices,
ministros sceleris
amant pre ceteris
sacri pontifices.'
 



'Nec potentum didici
vitiis applaudire
nec favorem querere
corde loquens duplici.
veritate simplici
semper uti soleo,
dari famam doleo
cuiquam preter merita
nec impinguo capita
peccatoris oleo.'
 



'Ergo procul exsules,
si mentiri dubitas!
simplex enim veritas
multos fecit exsules.
cole nostros presules
mollibus blanditiis
nec insultans vitiis
verbis hos exasperes,
horum si desideres
frui beneficiis.'
 



'Ergo, sicut consulis,
expedit, ut taceam
blandiensve placeam
mollibus auriculis
potentium,
quibus me vis sic placere.
adulari vel tacere –
nichil ponis medium,
sicque, quasi faveam,
aliene subeam
culpe participium.'
 



'Culpe participio
ne formides pollui.
si potentum perfrui
vis favore, vitio
participes.
gaudent a convictu pari
suos sibi conformari
Giezi participes,
in promissis Protei
et sequaces Orphei
sacerdotum principes.'
 



'Vade retro, Satana,
tuas tolle fabulas!
quicquid enim consulas,
falsitatis organa,
voces adulantium, –
devoveo
nulliusque foveo
blandiendo vitium.
sed palponis nomen cavi,
cuius semper declinavi
fraudis artificium.'
 



'Ergo vivas modicus
et contentus modico;
nil est opus Cynico.
si vis esse Cynicus,
dicas vale curiis
et abeas
et nec te sic habeas,
ut applaudas vitiis.
cum perverso perverteris,
si potentum gratus queris
esse contuberniis.'
 

 


 



Sunt detractores    inimicis deteriores.
Retro rodentes    et coram blanda loquentes
sunt magis infesti,    quoniam non sunt manifesti.
 



Lingua susurronis    est peior felle draconis.
 

 


Archipoeta

(ca. 1161/67)

 



Estuans intrinsecus    ira vehementi
in amaritudine    loquor mee menti.
factus de materia    levis elementi
folio sum similis,    de quo ludunt venti.
 



Cum sit enim proprium    viro sapienti,
supra petram ponere    sedem fundamenti,
stultus ego comparor    fluvio labenti,
sub eodem aere    numquam permanenti.
 



Feror ego veluti    sine nauta navis,
ut per vias aeris    vaga fertur avis;
non me tenent vincula,    non me tenet clavis,
quero mei similes    et adiungor pravis.
 



Michi cordis gravitas    res videtur gravis,
iocus est amabilis    dulciorque favis.
quicquid Venus imperat,    labor est suavis,
que numquam in cordibus    habitat ignavis.
 



Via lata gradior    more iuventutis,
implico me vitiis    immemor virtutis,
voluptatis avidus    magis quam salutis,
mortuus in anima    curam gero cutis.
 



Presul discretissime,    veniam te precor,
morte bona morior,    dulci nece necor,
meum pectus sauciat    puellarum decor,
et quas tactu nequeo,    saltem corde mechor.
 



Res est arduissima    vincere naturam,
in aspectu virginis    mentem esse puram;
iuvenes non possumus    legem sequi duram
leviumque corporum    non habere curam.
 



Quis in igne positus    igne non uratur?
quis Papie demorans    castus habeatur,
ubi Venus digito    iuvenes venatur,
oculis illaqueat,    facie predatur?
 



Si ponas Hippolytum    hodie Papie,
non erit Hippolytus    in sequenti die.
Veneris in thalamos    ducunt omnes vie,
non est in tot turribus    turris Alethie.
 



Secundo redarguor    etiam de ludo,
sed cum ludus corpore    me dimittit nudo,
frigidus exterius,    mentis estu sudo;
tunc versus et carmina    meliora cudo.
 



Teruo capitulo    memoro tabernam:
illam nullo tempore    sprevi neque spernam,
donec sanctos angelos    venientes cernam,
cantantes pro mortuis:    'Requiem eternam.'
 



Meum est propositum    in taberna mori,
ut sint vina proxima    morientis ori;
tunc cantabunt letius    angelorum chori:
'Sit Deus propitius    huic potatori.'
 



Poculis accenditur    animi lucerna,
cor imbutum nectare    volat ad superna.
michi sapit dulcius    vinum de taberna,
quam quod aqua miscuit    presulis pincerna.
 



Loca vitant publica    quidam poetarum
et secretas eligunt    sedes latebrarum,
student, instant, vigilant    nec laborant parum,
et vix tandem reddere    possunt opus clarum.
 



Ieiunant et abstinent    poetarum chori,
vitant rixas publicas    et tumultus fori,
et ut opus faciant,    quod non possit mori,
moriuntur studio    subditi labori.
 



Unicuique proprium    dat Natura munus:
ego numquam potui    scribere ieiunus,
me ieiunum vincere    posset puer unus.
sitim et ieiunium    odi tamquam funus.
 



Unicuique proprium    dat Natura donum:
ego versus faciens    bibo vinum bonum,
et quod habent purius    dolia cauponum;
vinum tale generat    copiam sermonum.
 



Tales versus facio,    quale vinum bibo,
nichil possum facere    nisi sumpto cibo;
nichil valent penitus,    que ieiunus scribo,
Nasonem post calices    carmine preibo.
 



Michi numquam spiritus    poetrie datur,
nisi prius fuerit    venter bene satur;
dum in arce cerebri    Bacchus dominatur,
in me Phebus irruit    et miranda fatur.
 



Ecce mee proditor    pravitatis fui,
de qua me redarguunt    servientes tui.
sed corum nullus est    accusator sui,
quamvis velint ludere    seculoque frui.
 



Iam nunc in presentia    presulis beati
secundum dominici    regulam mandati
mittat in me lapidem    neque parcat vari,
cuius non est animus    conscius peccati.
 



Sum locutus contra me,    quicquid de me novi,
et virus evomui,    quod tam diu fovi.
vita vetus displicet,    mores placent novi;
homo videt faciem,    sed cor patet Iovi.
 



Iam virtutes diligo,    vitiis irascor,
renovatus animo    spiritu renascor;
quasi modo genitus    novo lacte pascor,
ne sit meum amplius    vanitatis vas cor.
 



Electe Colonie,    parce penitenti,
fac misericordiam    veniam petenti,
et da penitentiam    culpam confitenti;
feram, quicquid iusseris,    animo libenti.
 



Parcit enim subditis    leo, rex ferarum,
et est erga subditos    immemor irarum;
et vos idem facite,    principes terrarum:
quod caret dulcedine,    nimis est amarum.
 

 


 



Cum sit fama multiplex    de te divulgata,
veritati consonent    omnia prolata;
colorare stultum est    bene colorata,
et non decet aliquem    serere iam sata.
 



Raptus ergo specie    fame decurrentis,
veni non immodicum    verba dare ventis;
sed ut rorem gratie    de profundo mentis,
precepit ut Dominus,    traham offerentis.
 



Vide, si complaceat    tibi me tenere:
in scribendis litteris    certus sum valere,
et si forsan accidat    opus imminere,
vices in dictamine    potero supplere.
 



Hoc si recusaveris,    audi, quod attendas:
paupertatis oneri    pie condescendas,
et ad penas hominis    huius depellendas
curam aliquatenus    muneris impendas.
 



Pater mi, sub brevi tam    multa comprehendi,
quia doctis decens est    modus hic loquendi,
et ut prorsus resecem    notam applaudendi,
non in verbo latius    placuit protendi.
 

 


 



Si quis displiceat pravis, non sollicitetur;
Cum non sit pravus, nemo placere potest.
 



Opto placere bonis, pravis odiosus haberi;
Namque solent odio semper habere bonos.
 

 


De conflictu vini et aque
Petrus

 



Denudata veritate
succinctaque brevitate
ratione varia
dico, quod non copulari
debent, immo separari,
que sunt adversaria.
 



Cum in scypho reponuntur,
vinum aqua coniunguntur;
sed talis coniunctio
non est bona nec laudari
debet, immo nuncupari
melius confusio.
 



Vinum sentit aquam secum.
dolens inquit: 'quis te mecum
ausus est coniungere?
exi! surge! vade foras!
non eodem loco moras
mecum debes facere.
 



Super terram debes teri
et cum terra commisceri,
ut in lutum transeas.
vilis et inverecunda
rimas queris, ut immunda
mundi loca subeas.
 



Mensa per te non ornatur,
nullus homo fabulatur
in tui presentia.
sed qui prius est iocundus,
ridens verboque facundus,
non rumpit silentia.
 



Cum quis de te forte potat,
si sit sanus, tunc egrotat,
conturbas precordia;
venter tonat, surgit ventus,
qui inclusus, non ademptus
multa dat supplicia.
 



Quando venter est inflatus,
tunc diversos reddit flatus
ex utroque gutture,
et cum ita dispensatur
ventus, aer perturbatur
a corrupto murmure.'
 



Aqua contra surgit ita:
'turpis iacet tua cita
cum magna miseria.
qui sunt tui potatores,
vitam perdunt atque mores
tendentes ad vitia.
 



Tu scis linguas impedire.
titubando solet ire
tua sumens basia;
verba recte non discernens,
centum putat esse cernens
duo luminaria.
 



Et qui tuus est amator?
homicida, fornicator,
Davus, Geta, Byrria!
tales tibi famulantur,
tales de te gloriantur
tabernali curia.
 



Propter tuam pravitatem
nullam habes libertatem,
domos tenes parvulas.
ego magna sum in mundo,
dissoluta me diffundo
per terre particulas.
 



Potum dono sitienti,
et salutem sum querenti
valde necessaria,
quia veho peregrinos
tam remotos quam vicinos
ad templi palatia.'
 



Vinum hec: 'te plenam fraude
probas esse tali laude.
verum est, quod suscipis
naves. post hec intumescis;
dum franguntur, non quiescis
et sic eas decipis.
 



Qui non potest te potare
et te totam desiccare,
tendit ad pericula.
tibi credens sic declinat;
ita per te peregrinat
ad eterna secula.
 



Ego deus, et testatur
istud Naso; per me datur
cunctis sapientia.
cum non potant me magistri,
sensu carent, et ministri
non frequentant studia.
 



Non a falso potest verum
separare, ni qui merum
me potare nititur.
claudus currit, cecus videt,
eger surgit, deflens ridet,
per me mutus loquitur.
 



Per me senex iuvenescit,
per te ruit et senescit
iuvenum lascivia.
per me mundus reparatur,
per te nunquam generatur
filius vel filia.'
 



Aqua inquit: 'tu es deus,
per quem iustus homo reus
malus, peior, pessimus.
verba facis semiplena
balbutire; cum lagena
sic fit sciens Didymus.
 



Execretur tale numen,
lima fraudis et acumen,
fons, origo criminis,
quod et bonis novercatur,
quod e terris se furatur
per adventum fluminis.
 



Ego loquor veritatem,
dono terris ubertatem,
per me vernant omnia.
cum non pluit, exarescunt
herbe, fruges et marcescunt
flores atque folia.
 



Mater tua tortuosa
numquam surgit fructuosa;
sed omnino sterilis,
sua coma denudata,
serpit humi desiccata,
vana fit et fragilis.
 



Fames terras comitatur
me cedente, perturbatur
deflens omnis populus;
pro me Christo Christianus,
tam Iudeus quam paganus
preces fundit sedulus.'
 



Vinum ait: 'de te canis,
te collaudas verbis vanis,
alibi te vidimus.
universis cum sis nota
vilis et immunda tota,
credis, quod non novimus?
 



Tu fex rerum et sentina,
que descendunt de latrina,
suscipis, quod taceo.
sordes, feces et venena
multa rapis ut effrena,
que narrare nequeo.'
 



Aqua surgens se defendit
atque vinum reprehendit
de turpi colloquio:
'quis et qualis sit, non latet,
iste deus, immo patet
tali vaticinio.
 



Sermo tuus me non ledet,
tamen turpis male sedet
ore dei ratio.
ultra passus novem ferre
nolo virus nec sufferre,
sed a me proicio.'
 



Vinum ait: 'exornata
verba sunt post terga data;
non excludis vitium.
multi ferre te viderunt
sordes, que non perierunt
per diei spatium!'
 



Audiens hec obstupescit
aqua, deflens obmutescit,
geminat suspiria.
vinum clamat: 'quare taces?
patens est, quod victa iaces
rationis nescia.'
 



Ego Petrus disputator
huius cause terminator
omni dico populo:
quod hec miscens execretur
et a Christo separetur
in eterno seculo. Amen.
 

 


Hugo Primas

(ante 1160)

 



In cratere meo    Thetis est sociata Lyeo;
Est dea iuncta deo,    sed dea maior eo.
Nil valet hic vel ea,    nisi cum fuerint pharisea
Hec duo; propterea    sit deus absque dea.
 



Res tam diverse,    licet utraque sit bona per se,
Si sibi perverse    coeant, perdunt pariter se.
 



Non reminiscimini,    quod ad escas architriclini
In cyathis Domini    non est coniunx aqua vini?
 

 


 



Si quis Deciorum    dives officio
gaudes in vagorum    esse consortio,
vina numquam spernas,
diligas tabernas.
 



Bacchi, qui est spiritus, infusio
gentes allicit bibendi studio;
curarumque tedium
solvit et dat gaudium.
 



Terminum nullum teneat nostra contio,
bibat funditus confisa Decio.
nam ferre scimus eum
Fortune clipeum.
 



Circa frequens studium sis sedula,
apta digitos, gens eris emula,
ad fraudem Decii
sub spe stipendii.
 



Qui perdit pallium,
scit esse Decium
Fortune nuntium
sibi non prospere,
dum ludit temere
gratis volens bibere.
 



Lusorum studia
sunt fraudis conscia;
perdentis tedia
sunt illi gaudium,
qui tenet pallium
per fraudis vitium.
 



Ne miretur homo, talis
quem tus es nudavit;
nam sors item cogit talis
dare penas factis malis
Iovemque beavit.
 



Ut plus iudat,
quem sors nudat,
lucri spes hortatur;
sed dum testes
trahunt vestes
non auxiliatur.
 



In taberna
fraus eterna
semper est in ludo.
hanc qui amat,
sepe clamat
sedens dorso nudo:
 



'Ve tuis donis, Decie,
tibi fraus et insidie;
turbam facis lugentium,
paris stridorem dentium.
 



Lusorum enim studia
sunt fraudes et rapina,
que michi supplicia
merso dant in ruina.
 



Fortune bona primitus
voluntas est inversa,
in meque michi penitus
novercatur aversa.
 



In vase parapsidis
stat fronte capillata,
que nunc aures aspidis
habet, retro calvata.'
 



'Schuch!' clamat nudus in frigore,
cui gelu riget in pectore,
quem tremor angit in corpore:
– ut sedeat estatis tempore
sub arbore!
 



Per Decium
supplicium
suis datur cultoribus,
quos seviens
urget hiems
semper suis temporibus.
 



Sub digito
sollicito
latet fraus et deceptio;
hinc oritur,
dum luditur,
sepe litis dissensio.
 



Deceptoris est mos
velocis, ut tardos
et graves fraudet sors;
sint secum Decii,
sed furti conscii,
dum ludunt, socii.
 



Sub quorum studio
fraus et deceptio
regnant cum Decio;
non equis legibus
damna notavimus,
sed nexis retibus.
 



Corde si quis tam devoto
ludum imitatur,
huius rei testis Otto,
colum cuius regit Clotho,
quod sepe nudatur.
 



Causa ludi
sepe nudi
sunt mei consortes;
dum sic prestem,
super vestem
meam mittunt sortes.
 



Heu, pro ludo
sepe nudo
dat vestire saccus!
sed tum penas,
mortis venas
dat nescire Bacchus.
 



Tunc salutant peccarium
et laudant tabernarium,
excluditur denarius,
profertur sermo varius:
 



'Deu sal, misir bescher de vin!'
Tunc eum osculamur
Wir enachten niht uf den Rin,
sed Baccho famulamur.
 



Tunc rorant scyphi desuper
et canna pluit mustum,
et qui potaverit nuper,
bibat plus quam sit iustum.
 



Tunc postulantur tessere,
pro poculis iactatur,
nec de furore Boree
quisquam premeditatur.
 

 


 



In taberna quando sumus,
non curamus, quid sit humus,
sed ad ludum properamus,
cui semper insudamus.
quid agatur in taberna,
ubi nummus est pincerna,
hoc est opus, ut queratur,
sed quid loquar, audiatur.
 



Quidam ludunt, quidam bibunt,
quidam indiscrete vivunt.
sed in ludo qui morantur,
ex his quidam denudantur;
quidam ibi vestiuntur,
quidam saccis induuntur.
ibi nullus timet mortem,
sed pro Baccho mittunt sortem.
 



Primo pro nummata vini;
ex hac bibunt libertini.
semel bibunt pro captivis,
post hec bibunt ter pro vivis,
quater pro Christianis cunctis,
quinquies pro fidelibus defunctis,
sexies pro sororibus vanis,
septies pro militibus silvanis.
 



Octies pro fratribus perversis,
novies pro monachis dispersis,
decies pro navigantibus,
undecies pro discordantibus,
duodecies pro penitentibus,
tredecies pro iter agentibus.
tam pro papa quam pro rege
bibunt omnes sine lege.
 



Bibit hera, bibit herus,
bibit miles, bibit clerus,
bibit ille, bibit illa,
bibit servus cum ancilla,
bibit velox, bibit piger,
bibit albus, bibit niger,
bibit constans, bibit vagus,
bibit rudis, bibit magus,
 



Bibit pauper et egrotus,
bibit exul et ignotus,
bibit puer, bibit canus,
bibit presul et decanus,
bibit soror, bibit frater,
bibit anus, bibit mater,
bibit ista, bibit ille,
bibunt centum, bibunt mille.
 



Parum durant sex nummate,
† ubi ipsi immoderate
bibunt omnes sine meta,
quamvis bibant mente leta.
sic nos rodunt omnes gentes,
et sic erimus egentes.
qui nos rodunt, confundantur
et cum iustis non scribantur.
 

 


 



Dum domus lapidea
foro sita cernitur,
et † a fratris rosea
visus dum allicitur,
'dulcis' ferunt socii
'locus hic est hospitii.
Bacchus tollat,
Venus molliat
vi bursarum pectora
et immutet
et computet
vestes in pignora.
 



Molles cibos edere,
impinguari,
dilatari
studeamus ex adipe,
alacriter bibere.'
 



Hei, quam felix est iam vita potatoris,
qui curarum tempestates sedat et meroris!
. . . . . . . . . . . . . . . . . . . . . . . . . . . . . . .
dum flavescit vinum in vitro subrubei coloris.
 



Bibuli lagenam
absorbent vino plenam,
vinum mixtum mellifluo odore,
claretum forte nectareo sapore.
scyphos crebros repetunt in sede maiestatis,
in qua iugum inops perdit sue paupertatis.
 



. . . . . . . . . . . . . . . . . . . . . . . . . . . . .
. . . . . . . . . . . . . . . . . . . . . . . . . . . . .
omnes dicunt: 'surgite, eamus!
venter exposcit, ut paululum edamus.
stomachus recusat potum diu carens cena,
et simplex erit gaudium, si cutis non sit plena.'
 



Ex domo strepunt gressu inequali;
nasturcio procumbunt plateali.
fratres nudi carent penula;
ad terram proni flectunt genua.
in luto strati dicunt: 'orate!'
per posteriore dorsi vox auditur: 'levate!
exaudite iam vestre sunt orationes,
quia respexit Bacchus vestras compunctiones.'
 

 


Godefridus Vincestriensis

(ca. 1050 - 1107)

 



Mella, cibus dulcis, sunt sepe nocentia multis;
Divitie dulces pluribus, Alle, graves.
 



Esca quidem simplex sanum facit atque valentem,
Sed sanum multi destituere cibi.
 

 


 



Puri Bacchi meritum
licitat illicitum:
pocula festiva
non sunt consumptiva.
Bacchum colo
sine dolo,
quia volo,
quod os meum bibat.
 



Hac in plana tabula
mora detur sedula.
pares nostri, sortes,
pugnant sicut fortes;
nam per ludum
fero dudum
dorsum nudum
ut mei consortes.
 



Numquam erit habilis,
qui non sit instabilis
et corde iocundo
non sit vagus mundo
et recurrat
et transcurrat
et discurrat
in orbe rotundo.
 



Simon in Alsatiam
† visitare patriam
venit ad confratres
visitare patres,
ubi vinum
et albinum
et rufinum
potant nostri fratres.
 

 


 



Bacche, bene venies    gratus et optatus,
per quem noster animus    fit letificatus.


Istud vinum, bonum vinum,    vinum generosum,
reddit virum curialem,    probum, animosum.
 



Bacchus forte superans    pectora virorum
in amorem concitat    animos eorum.


Istud vinum, bonum vinum,    vinum generosum,
reddit virum curialem,    probum, animosum.
 



Bacchus sepe visitans    mulierum genus
facit eas subditas    tibi, o tu Venus.


Istud vinum, bonum vinum,    vinum generosum,
reddit virum curialem,    probum, animosum.
 



Bacchus venas penetrans    calido liquore
facit eas igneas    Veneris ardore.


Istud vinum, bonum vinum,    vinum generosum,
reddit virum curialem,    probum, animosum.
 



Bacchus lenis leniens    curas et dolores
confert iocum, gaudia,    risus et amores.


Istud vinum, bonum vinum,    vinum generosum,
reddit virum curialem,    probum, animosum.
 



Bacchus mentem femine    solet hic lenire
cogit eam citius    viro consentire.


Istud vinum, bonum vinum,    vinum generosum,
reddit virum curialem,    probum, animosum.
 



Bacchus illam facile    solet expugnare,
a qua prorsus coitum    nequit impetrare.


Istud vinum, bonum vinum,    vinum generosum,
reddit virum curialem,    probum, animosum.
 



Bacchus numen faciens    hominem iocundum,
reddit eum pariter    doctum et facundum.


Istud vinum, bonum vinum,    vinum generosum,
reddit virum curialem,    probum, animosum.
 



Bacche, deus inclite,    omnes hic astantes
leti sumus munera    tua prelibantes.


Istud vinum, bonum vinum,    vinum generosum,
reddit virum curialem,    probum, animosum.
 



Omnes tibi canimus    maxima preconia,
te laudantes merito    tempora per omnia.