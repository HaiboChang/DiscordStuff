Gualterius de Castillione

(ca. 1135 - ca. 1179)

 



Versa est in luctum
cithara Waltheri,
non quia se ductum
extra gregem cleri
vel eiectum doleat
vel abiecti lugeat
vilitatem morbi,
sed quia considerat,
quod finis accelerat
improvisus orbi.


Libet intueri
iudices ecclesie,
quorum status hodie
peior est quam heri.
 



Umbra cum videmus
valles operiri,
proximo debemus
noctem experiri;
sed cum montes videris
et colles cum ceteris
rebus obscurari,
nec fallis nec falleris,
si mundo tunc asseris
noctem dominari.


Libet intueri
iudices ecclesie,
quorum status hodie
peior est quam heri.
 



Per convalles nota
laicos exleges,
notos turpi nota
principes et reges,
quos pari iudicio
luxus et ambitio
quasi nox obscurat,
quos celestis ultio
bisacuto gladio
perdere maturat.


Libet intueri
iudices ecclesie,
quorum status hodie
peior est quam heri.
 



Restat, ut per montes
figurate notes
scripturarum fontes,
Christi sacerdotes;
colles dicti mystice,
eo quod in vertice
Sion constituti
mundo sunt pro speculo,
si legis oraculo
vellent non abuti.


Libet intueri
iudices ecclesie,
quorum status hodie
peior est quam heri.
 



Iubent nostri colles
dari cunctis fenum
et preferri molles
sanctitati senum;
fit hereditarium
Dei sanctuarium,
et ad Christi dotes
preponuntur hodie
expertes scientie
presulum nepotes.


Si rem bene notes,
succedunt in vitium
et in beneficium
terreni nepotes.
 



Veniat in brevi,
Iesu, bene Deus,
finis huius evi
annus iubileus!
moriar, ne videam
Antichristi frameam,
cuius precessores
iam non sani dogmatis
stant in Monte Chrismatis
censuum censores!


Si rem bene notes,
succedunt in vitium
et in beneficium
terreni nepotes.
 

 


 

Ludit in humanis divina potentia rebus,
Et certam presens vix habet hora fidem.
Ovidius, Ex Ponto, 4, 3, 49/50

 

 


 



Dum Philippus moritur
Palatini gladio.
virtus mox conteritur
scelerosi vitio.
 



Dulcis mos obtegitur
a doli diluvio.
hëu, quo progreditur
fidei transgressio!
 



Lex amara legitur,
dum caret principio,
mel in fel convertitur,
nulla viget ratio.
 

 


Otloh Ratisbonensis

(ca. 1010 - ca. 1070)

 

Ante Dei vultum    nil pravi constat inultum.
Felices oculi,    qui cernunt gaudia celi!
Grande scelus grandi    studio debet superari.
 

 


 



Huc usque, me miseram!
rem bene celaveram
et amavi callide.
 



Res mea tandem patuit,
nam venter intumuit,
partus instat gravide.
 



Hinc mater me verberat,
hinc pater improperat,
ambo tractant aspere.
 



Sola domi sedeo,
egredi non audeo
nec inpalam ludere.
 



Cum foris egredior,
a cunctis inspicior,
quasi monstrum fuerim.
 



Cum vident hunc uterum,
alter pulsar alterum,
silent, dum transierim.
 



Semper pulsant cubito,
me designant digito,
ac si mirum fecerim.
 



Nutibus me indicant,
dignam rogo iudicant,
quod semel peccaverim.
 



Quid percurram singula?
ego sum in fabula
et in ore omnium.
 



Ex eo vim patior,
iam dolore morior,
semper sum in lacrimis.
 



Hoc dolorem cumulat,
quod amicus exulat
propter illud paululum.
 



Ob patris sevitiam
recessit in Franciam
a finibus ultimis.
 



Sum in tristitia
de eius absentia
in doloris cumulum.
 

 


 



Deus pater, adiuva,
quia mors est proxima!
festina succurrere!
iam me vult invadere!
 



Dona, pater, spatium,
da michi consilium!
faciam me monachum,
si concedis crastinum.
 



'O mi dilectissime,
quid iam cupis agere?
secus tibi consule,
noli me relinquere!'
 



Tua, frater, pietas
movet michi lacrimas,
qui eris ut orphanus,
postquam ero monachus.
 



'Ergo mane paululum
saltim per hoc triduum!
forsan hoc periculum
non erit mortiferum.'
 



Tanta est angustia,
que percurrit viscera,
quod est michi dubia
vita quoque crastina.
 



'Monachorum regula
non est tibi cognita?
ieiunant cottidie,
vigilant assidue.'
 



Qui pro Deo vigilant,
coronari postulant;
qui pro Deo esurit,
satiari exigit.
 



'Dura donant pabula,
fabas ac legumina,
post tale convivium
potum aque modicum.'
 



Quid prosunt convivia
quidve Dionysia,
ubi † et dapibus
caro datur vermibus?
 



'Vel parentum gemitus
moveat te penitus,
qui te plangunt monachum
veluti iam mortuum!'
 



Qui parentes diligit
atque Deum negligit,
reus inde fuerit,
quando iudex venerit.
 



'Numquam magis videris,
quem tu tantum diligis:
illum Parme clericum
Guidonem pulcherrimum.'
 



† His est quo relinquerem,
nisi mori crederem;
sed cum mors est dubia,
postponamus omnia.
 



'O ars dialectica,
numquam esses cognita,
que tot facis clericos
exules ac miseros!'
 



Hëu michi misero!
quid agam, iam nescio.
longo in exilio
sum sine consilio.
 



Parce, frater, fletibus!
forsitan fit melius.
iam mutatur animus:
nondum ero monachus.
 

 


 



Remigabat naufragus
olim sine portu;
verrebatur pelagus
Aquilonis ortu.
dum navis ab equore
diu quassaretur,
non fuit in litore,
qui compateretur.
 



Tandem duo pueri
portum innuere
fatigato pauperi
vitam reddidere.
iuvenum discretio
signat ei portum;
cedit huic compendio,
quicquid est distortum.
 

 


 



Exul ego clericus    ad laborem natus
tribulor multotiens    paupertati datus.
 



Litterarum studiis    vellem insudare,
nisi quod inopia    cogit me cessare.
 



Ille meus tenuis    nimis est amictus;
sepe frigus patior    calore relictus.
 



Interesse laudibus    non possum divinis,
nec misse nec vespere,    dum cantetur finis.
 



Decus N.    dum sitis insigne,
postulo suffragia    de vobis iam digne.
 



Ergo mentem capite    similem Martini:
vestibus induite    corpus peregrini,
 



Ut vos Deus transferat    ad regna polorum!
ibi dona conferat    vobis beatorum.
 

 


 



Olim lacus colueram,
olim pulcher exstiteram,
dum cygnus ego fueram.
miser! miser!


Modo niger
et ustus fortiter!
 



Eram nive candidior,
quavis ave formosior;
modo sum corvo nigrior.
miser! miser!


Modo niger
et ustus fortiter!
 



Me rogus urit fortiter,
gyrat, regyrat garcifer;
propinat me nunc dapifer.
miser! miser!


Modo niger
et ustus fortiter!
 



Mallem in aquis vivere,
nudo semper sub aere,
quam in hoc mergi pipere.
miser! miser!


Modo niger
et ustus fortiter!
 



Nunc in scutella iaceo
et volitare nequeo;
dentes Prendente video –
miser! miser!


Modo niger
et ustus fortiter!
 

 


Philippus Cancellarius

(ca. 1170 - 1236)

 



Dic, Christi veritas,
dic, cara raritas,
dic, rara Caritas:
ubi nunc habitas?
aut in Valle Visionis?
aut in throno Pharaonis?
aut in alto cum Nerone?
aut in antro cum Theone?
vel in fiscella scirpea
cum Moyse plorante?
vel in domo Romulea
cum Bulla fulminante?
 



Respondit Caritas:
'homo, quid dubitas?
quid me sollicitas?
non sum, quo mussitas,
nec in euro nec in austro,
nec in foro nec in claustro,
nec in bysso vel cuculla,
nec in bello nec in bulla:
de Iericho sum veniens,
ploro cum sauciato,
quem duplex Levi transiens
non astitit grabato.'
 



O vox prophetica,
o Nathan, predica:
culpa Davitica
patet non modica!
dicit Nathan: 'non clamabo',
'neque' David 'planctum dabo',
cum sit Christi rupta vestis,
contra Christum Christus testis.
ve, ve vobis, hypocrite,
qui culicem colatis!
que Cesaris sunt, reddite,
ut Christo serviatis!
 

 


Philippus Cancellarius

(ca. 1170 - 1236)

 



Bulla fulminante
sub iudice tonante,
reo appellante,
sententia gravante
Veritas supprimitur,
distrahitur
et venditur
Iustitia prostante;
itur    et recurritur
ad Curiam, nec ante
quid consequitur,
quam exuitur    quadrante.
 



Pape ianitores
Cerbero surdiores.
in spe vana plores,
nam etiamsi fores
Orphëus, quem audiit
Pluto deus
Tartareus,
non ideo perores,
malleus    argenteus
ni feriat ad fores,
ubi Protëus
variat mille colores.
 



Si queris prebendas,
vitam frustra commendas;
mores non pretendas,
ne iudicem offendas!
frustra tuis litteris
inniteris;
moraberis
per plurimas kalendas –
tandem exspectaveris
a ceteris    ferendas,
paris ponderis
pretio nisi contendas.
 



Iupiter, dum orat
Danen, frustra laborat;
sed eam deflorat,
auro dum se colorat:
auro nil potentius,
nil gratius,
nec Tullius
facundius perorat.
sed hos urit acrius,
quos amplius    honorat;
nichil iustius,
calidum Crassus dum vorat!
 

 


 



Iam vernali tempore
terra viret germine,
sol novo cum iubare.
frondent nemora,
candent lilia,
florent omnia.
 



Est celi serenitas,
aeris suavitas,
ventorum tranquillitas;
est temperies
clara et dies,
cantant volucres:
 



Merulus cincitat,
acredula rupillulat,
turdus truculat
et sturnus pusitat,
turtur gemitat,
palumbes plausitat,
perdix cicabat,
anser craccitat,
cignus drensat,
pavo paululat,
gallina gacillat,
ciconia clocturat,
pica concinnat,
hirundo et trisphat,
apes bombilat,
merops sincidulat.
 



Bubo bubilat
et guculus guculat,
passer sonstitiat
et corvus croccitat,
vultur pulpat,
accipiter pipat,
carrus titubat,
cornix garrulat,
aquila clangit,
milvus lipit,
anas tetrinnit,
graculus fringit,
vespertilio et stridit,
butio et butit,
grus et grurit,
cicada fretendit.
 



Onager mugilat,
et tigris raceat,
cervus docitat,
et verres quirritat,
leo rugit,
pardus ferit,
panther caurit,
elephans barrit,
linx et frennit,
aper frendit,
aries braterat,
ovis atque balat,
taurus mugit,
equus et hinnit.
 



Lepus vagit,
et vulpis gannit,
ursus uncat,
et lupus ululat,
canis latrat,
catulus glutinat,
rana coaxat,
anguis sibilat,
grillus grillat,
sorex desticat,
mus et minnit,
mustela drindrit,
sus et grunnit,
asinus et rudit.
 



He sunt voces volucrum
necnon quadrupedum,
quarum modulamina
vincit phenix unica.
 



Iam horrifer Aquilo
suavi cedit Zephiro,
sole in estifero
degente domicilio.
dulcisona resonat harundo.
floride cum floridis
florent vites pampinis.
odorifera
surgunt gramina,
gaudet agricola.
 



Nunc dracones fluminum
scatent emanantium;
imber saluberrimus
irrigat terram funditus;
cataractas reserat Olimpus.
redolent aromata,
cum cinnamomo balsama.
virent viola,
rosa et ambrosia.
coeunt animalia.
 

 


Nomina avium
 

Hic volucres celi    referam sermone fideli:
Accipiter, nisus,    capus atque ciconia, picus,
Pica, merops meropis,    larus atque loaficus, ibis,
Ardea vel turtur    seu bubo, monedula, vultur.
His assint aquile,    pitrisculus herodiusque.
Natura pariles    hic state columba, palumbes,
Corvus edax, cornix,    upupe, ficedula, perdix,
Noctua, fringellus    seu nycticorax, amarellus,
Milvus et inde parix,    onocrotalus, anser et orix,
Cygnus, olor, sturnus,    mergus turdelaque, turdus,
Quasquila cum merula,    phasianus et ortygometra,
Grus vel pellicanus,    pavo vel anas, alietus,
Aurificeps, cupude,    sepicecula cruriculeque.
Graculus haut deerit,    furfarius hic residebit,
Sparalus, attage,    mullis vaga cum struthione,
Sic cuculus, fulica,    sic psitacus atque cicada.
Te, vespertilio    vel hirundo, non reticebo.
Tu michi dulcisonam    cape, mirle celer, philomenam!
Laudula nulla tuum    fugiatve cicendula raptum!
Sic et lusciniam    cum luciliis cape parvam!
Nullus te passer    fugiat, licet hunc tegat asser!
Versu stare nequit    carduelis, quique recedit.
 

 


De nominibus ferarum
 

Nomina paucarum    sunt hic socianda ferarum.
Sed leo sit primus,    qui cunctarum basilëus.
Hunc panthera, tigris    comitentur cum leopardis.
Rhinoceros sevus    comprenditur atque camelus.
Hinc etiam validos    elephantes iungo vel uros.
Bubalus, alx, pardus    velox nimiumque dromedus,
Ursus, aper, cervus    avide sumuntur in esus,
Hinnulus et caprea,    capricornus, simia, spinga,
Lynx, lupus atque lepus,    vulpes, vulpecula, melus,
Martarus et mygale,    luter, castor tebelusque,
Mus, mustela, sorex,    glis gliris hyenaque cimex.
Copulo spiriolum;    reliquorum do tibi nullum.
 

 


 



Cedit, hiems, tua durities;
frigor abit, rigor et glacies
brumalis et feritas, rabies,
torpor et improba segnities,
pallor et ira, dolor, macies.
 



Veris adest elegans acies,
clara nitet sine nube dies,
nocte micant Pliadum facies;
grata datur modo temperies,
temporis optima mollities.
 



Est pura mundi superficies,
gramine redolent planities,
induitur foliis abies,
picta canit volucrum series,
prata virent, iuvenum requies.
 



Nunc, Amor aureus, advenies,
indomitos tibi subicies.
tendo manus; michi quid facies?
quam dederas, rogo, concilies,
et dabitur saliens aries!
 

 


Walther von der Vogelweide

(ca. 1170 - ca. 1230)

 

Der starche winder hat uns uerlan,
div sumerçit ist schone getan;
walt vnde heide sih ih nu an,
lovp vnde blůmen, chle wolgetan;
dauon mag uns frovde nimmer zergan.
 

 


 



Omnia sol temperat
purus et subtilis,
nova mundo reserat
facies Aprilis;
ad amorem properat
animus herilis,
et iocundis imperat
deus puerilis.
 



Rerum tanta novitas
in sollemni vere
et veris auctoritas
iubet nos gaudere.
vices prebet solitas;
et in tuo vere
fides est et probitas
tuum retinere.
 



Ama me fideliter!
fidem meam nota:
de corde totaliter
et ex mente tota
sum presentialiter
absens in remota.
quisquis amat aliter,
volvitur in rota.
 

 


 

Solde ih noch den tach geleben,
daç ih wunschen solde
nah der, div mir frovde geben
nach, ob si noh wolde!
min herçe můz nah ir streben;
mohtih si han holde,
so wolde ih in wunne sweben,
swere ih nimmer dolde.
 

 


 



Ver redit optatum
cum gaudio,
flore decoratum
purpureo.
aves edunt cantus    quam dulciter!
revirescit nemus,
campus est amenus
totaliter.
 



Iuvenes, ut flores
accipiant
et se per odores
reficiant,
virgines assumant    alacriter
et eant in prata
floribus ornata
communiter!
 

 


 

Springerwir den reigen
nu, vrowe min!
vrovn uns gegen den meigen!
uns chumet sin schin.
der winder der heiden    tet senediv not;
der ist nu çergangen,
si ist wunnechlich bevangen
von blůmen rot.
 

 


 



Veris leta facies
mundo propitiatur,
hiemalis acies
victa iam fugatur.
in vestitu vario
Flora principatur,
nemorum dulcisono
que cantu celebratur.
 



Flore fusus gremio
Phebus novo more
risum dat, hoc vario
iam stipate flore.
Zephyrus nectareo
spirans it odore.
certatim pro bravio
curramus . . . . . . ore!
 



Litteratos convocat
decus virginale;
laicorum execrat
pecus bestiale.
cunctos amor incitat,
numen generale;
Venus se communicat,
per iubar estivale.
 



Citharizat cantico
dulcis philomena;
flore rident vario
prata iam serena;
turba salit avium
silve per amena;
chorus promit virginum
iam gaudia millena.
 

 


 

In liehter varwe stat der walt,
der vogele schal nu donet,
div wunne ist worden manichvalt;
des meien tugende chronet
senide liebe; wer were alt,
da sih div çit so schonet?
her meie, iv ist der bris geçalt!
der winder si gehonet!
 

 


 



Tempus transit horridum,
frigus hiemale,
redit, quod est placidum,
tempus estivale.
quod cum Amor exigit
sibi principale,
qui Amorem diligit,
dicat ei vale!
 



Mutatis temporibus
tellus parit flores,
pro diversis floribus
variat colores.
variis coloribus
prata dant odores,
philomena cantibus
suscitat amores.
 



Quisquis amat, gaudeat
tempus se videre,
in quo sua debeat
gaudia tenere!
et cum Amor floreat,
qui iubet gaudere,
iam non sit, qui audeat
inter nos lugere!
 



Unam quidem postulo
tantum michi dari,
cuius quidem osculo
potest mors vitari.
huic amoris vinculo
cupio ligari;
dulce est, hoc iaculo
velle vulnerari
 



Si post vulnus risero,
dulcis est lesura;
si post risum flevero –
talis est natura;
sed cum etas venerit
senectutis dura,
lugeat, quod fecero,
pro pena futura.
 



Sed quod eam diligo,
mira res videtur;
onus est, quo alligor,
et vix sustinetur.
unum de me iudico,
quod verum habetur:
morior, quam eligo
nisi michi detur.
 

 


 

Zergangen ist der winder chalt,
der mih so sere můte,
gelovbet stat der grůne walt;
des frovet sih min gemůte.
nieman chan nu werden alt!
vrovde han ih manichualt
von eines wibes gůte.
 

 


 



Terra iam pandit gremium    vernali lenitate,
quod gelu triste clauserat    brumali feritate.
dulci venit strepitu    Favonius cum vere,
sevum spirans Boreas    nos cessat commovere.
tam grata rerum novitas    quem patitur silere?
 



Nunc ergo canunt volucres,    nunc cantum promunt iuvenes,
. . . . . . . . . . . . .    . . . . . . . . . . . . . . . .
modo ferro durior    est, quem non mollit Venus,
et saxo frigidior,    qui non est igne plenus.
pellantur nubes animi,    dum aer est serenus!
 



Ecce iam vernant omnia    fructu redivivo,
pulso per temperiem    tam frigore nocivo.
tellus feta sui par-    tus grande decus, flores
gignit odoriferos    nec non multos colores.
Catonis visis talibus    immutarentur mores!
 



Fronde nemus induitur,    iam canit philomena,
cum variis coloribus    iam prata sunt amena.
spatiari dulce est    per loca nemorosa,
dulcius est carpere    iam lilium cum rosa,
dulcissimum est ludere    cum virgine formosa!
 



Verum, cum mente talia    recensens oblectamina,
sentio, quod anxia    fiunt mea precordia:
si friget, in qua ardeo,    nec michi vult calere,
quid tunc cantus volucrum    michi queunt valere,
quid tunc veris presentia?    iam hiems erit vere!
 

 


 

Nu suln wir alle frovde han,
 

die zit mit sange wol began!
wir sehen blůmen stan,
div heide ist wunnechclich getan.
tanzen, reien, springerwir    mit frovde vnde ovch mit schalle!
daz zimet gůten chinden als iz sol;    nu schinphen mit dem balle!
min vrowe ist ganzer tugende vol;    ih wiez, wiez iv geualle.
 

 


 



Florent omnes arbores,
dulce canunt volucres;
revirescunt frutices,
congaudete, iuvenes!
 



Meror abit squalidus,
Amor adit calidus!
superat velocius,
qui non amat ocius.
 



Virgo tu pulcherrima,
cum non sis acerrima,
verba das asperrima,
sicut sis deterrima.
 



Viribus infirmior
ab Amore ferior,
vulnera experior;
si non sanas, morior.
 



'Quid tu captas, iuvenis?
queris, que non invenis.
. . . . . . . . . . . . . . .
. . . . . . . . . . . . . . .
 



Mecum queris ludere –
nulli me coniungere,
cum Phenice complice
vitam volo ducere.'
 



Sed Amor durus est,
ferus est,
fortis est.
qui nos vincit iuvenes,
vincat et iuvenculas
ultra modum rigidas!
 



'Video dictis his,
quid tu vis,
quid tu sis,
quod amare bene scis;
et amari valeo,
et iam intus ardeo.'
 

 


 

Div heide    grůnet vnde der walt.
stolçe meide,    wesent palt!
die volgele singent manichualt,
zergangen ist der winder chalt.
 

 


 



Tempus adest floridum,    surgunt namque flores
vernales; mox in omnibus    immutantur mores.
hoc, quod frigus leserat,    reparant calores;
cernimus hoc fieri    per multos colores.
 



Stant prata plena floribus,    in quibus nos ludamus!
virgines cum clericis    simul procedamus,
per amorem Veneris    ludum faciamus,
ceteris virginibus    ut hoc referamus!
 



'O dilecta domina,    cur sic alienaris?
an nescis, o carissima,    quod sic adamaris?
si tu esses Helena,    vellem esse Paris!
tamen potest fieri    noster amor talis.'
 

 


 

Ih solde eines morgenes gan
eine wise breite;
do sah ih eine maget stan,
div grůzte mih bereite.
si sprah: 'liebe, war wend ir?
durfent ir geleite?
gegen den fůzen neig ih ir,
gnade ih ir des seite.
 

 


 



Ecce gratum
et optatum
ver reducit gaudia:
purpuratum
floret pratum,
sol serenat omnia.
iam iam cedant tristia!
estas redit,
nunc recedit
hiemis sevitia.
 



Iam liquescit
et decrescit
grando, nix et cetera;
bruma fugit,
et iam sugit
veris tellus ubera.
illi mens est misera,
qui nec vivit
nec lascivit
sub estatis dextera!
 



Gloriantur
et letantur
in melle dulcedinis,
qui conantur,
ut utantur
premio Cupidinis.
simus iussu Cypridis
gloriantes
et letantes
pares esse Paridis!
 

 


Reimar (MF 203,10)

(ca. 1190/1210)

 

'Ze niwen vrovden stat min můt
 

hohe,' sprah ein schone wip.
'ein ritter minen willen tůt;
der hat geliebet mir den lip.
ich wil im iemmer holder sin
danne deheinem mage min;
ih erzeige ime wibes triwe schin.'
 

 


 



Iam iam virent prata,    iam iam virgines
iocundantur, terre    ridet facies.
estas nunc apparuit,
ornatusque florum    lete claruit.
 



Nemus revirescit,    frondent frutices,
hiems seva cessit;    leti, iuvenes,
congaudete floribus!
amor allicit vos iam virginibus.
 



Ergo militemus    simul Veneri
tristia vitemus    nosque teneri!
visus et colloquio,
spes amorque trahant    nos ad gaudia!
 

 


 

Ich han gesehen, daz mir in dem herçen sanfte tuot:
des grůnen lovbes pin ich worden wolgemůt;
div heide wunnechlichen stat;
mir ist liep, daz si also uil der schonen blůmen hat.
 

 


 



Musa venit carmine;
dulci modulamine
pariter cantemus!
ecce virent omnia:    prata, rus et nemus.
 



Mane garrit laudila,
lupilulat acredula;
iubente natura
philomena queritur    antiqua de iactura.
 



Hirundo iam finsat,
cygnus dulce trinxat
memorando fata,
cuculat et cuculus    per nemora vernata.
 



Pulchre cantant volucres;
terre nitet facies
vario colore
et in partum solvitur    redolens odore.
 



Late pandit tilia
frondes, ramos, folia;
thymus est sub ea
viridi cum gramine,    in quo fit chorea.
 



Patet et in gramine
iocundo rivus murmure;
locus est festivus.
ventus cum temperie    susurrat tempestivus.
 

 


 

Uvere div werlt alle min
von deme mere unze an den Rin,
des wolt ih mih darben,
daz chunich . . . . . von Engellant    lege an minem arme!
 

 


 



Tellus flore vario vestitur
et veris presentia sentitur,
philomena dulciter    modulans auditur;
sic hiemis sevitia finitur.
 



Rubent gene, coma disgregata
fronte cedit parum inclinata;
tota ridet facies;    felix et beata,
que tantis est virtutibus ornata!
 



Gracilis sub cingulo de more
ista vincit balsamum odore;
felix, qui cum virgine    fruitur sopore!
hic deis adequabitur honore.
 



Distant supercilia decenti
et equali spatio ridenti.
os invitat osculum    simile poscenti;
subvenias, mi domina, cadenti!
 



Vulneratus nequeo sanari,
nulla vite poterit spes dari,
nisi me pre ceteris    velis consolari,
que cuncta vincis forma singolari!
 

 


 

Nahtegel, sing einen don mit sinne
miner hohgemůten chuniginne!
chunde ir, daz min steter můt    vnde min herçe brinne
nah irm sůzen libe vnde nah ir minne!
 

 


 



Si de more
cum honore
lete viverem
nec meroris
nec doloris
librum legerem,
salutarem gramina,
me novarem,
mundo darem
nova carmina.
 



Tamen cano,
sed de vano
statu Veneris,
cuius Paris
et scolaris
sum cum ceteris
qui noverunt varia
decantare,
veri dare
sua gaudia.
 



Cutis aret,
quia caret
leto pectore;
curans curo;
de futuro
timens tempore
nequeo cum talibus
accubare
vel durare
sub rivalibus.
 

 


Reimar (MF 203,10)

(ca. 1190/1210)

 

Sage, daz ih dirs iemmer lone:
hast du den uil lieben man gesehen?
ist iz war, lebet er so schone,
als si sagent vnde ih dih hore iehen?
'vrowe, ih sah in: er ist vro;
sin herçe stat, ob ir gebietet, iemmer ho.'
 

 


 



Floret tellus floribus,
variis coloribus,
floret et cum gramine.
 



Faveant amoribus
iuvenes cum moribus
vario solamine!
 



Venus assit omnibus
ad eam clamantibus,
assit cum Cupidine!
 



Assit iam iuvenibus
iuvamen poscentibus,
ut prosint his domine!
 



Venus, que est et erat,
tela sua proferat
in amantes puellas!
 



Que amantes munerat,
iuvenes non conterat
nec pulchras domicellas!
 

 


 



Nu sin stolz vnde hovisch,
nu sin stolz vnde houisch,
nu sin houisch vnde stolz!
 



Venus schivzet iren bolz,
Uenus schivzet irn bolz,
Uenus schivzet irn bolz!
 

 


 



Floret silva nobilis
floribus et foliis.
ubi est antiquus
meus amicus?
hinc equitavit!
eia! quis me amabit?


Floret silva undique;
nah mime gesellen ist mir we!
 



Grůnet der walt allenthalben.
wa ist min geselle also lange?
der ist geriten hinnen.
owi! wer sol mich minnen?
 

 


 



Redivivo vernat flore
tellus, que tam diu marcuit,
et vernali sol calore
pulso brume statu claruit.
iam philomena dulciter
dulcisonis concentibus    delectat cor suaviter.
 



Estas nunc tenella vestit
fronde nuditatem arborum.
puellaris turba gestit
florem contemplari nemorum.
hanc sequatur cum gaudio
iam iuvenum militia,    dulcis et leta contio!
 



Ergo leti aspirantes
dulcem rerum ad temperiem
iocundemur, gratulantes
Veneream ad blanditiem
et aurea Cupidinis
ad iacula! sit animus    velox ad cultum virginis!
 

 


Heinrich von Morungen (MF 142,19)

(ca. 1190/1220)

 

Ich pin cheiser ane chrone
vnde ane lant: daz meine ih an dem můt;
ern gestůnt mir nie so schone.
wol ir liebe, div mir sanfte tůt!
daz machet mir ein vrowe gůt.
ih wil ir dienen iemmer mer;    ih engesah nie wip so wol gemůt.
 

 


 



Virent prata    hiemata
tersa rabie,
florum data    mundo grata
rident facie.
solis radio
nitent, albent,    rubent, candent,
veris, ritus iura pandent
ortu vario.
 



Aves dulci melodia
sonant garrule,
omni via    voce pia
volant sedule,
et in nemore
frondes, flores    et odores
sunt; ardescunt iuniores
hoc in tempore.
 



Congregatur,    augmentatur
cetus iuvenum,
adunatur,    colletatur
chorus virginum;
et sub tilia
ad choreas    Venereas
salit mater, inter eas
sua filia.
 



Restat una,    quam fortuna
dante veneror,
clarens luna    oportuna,
ob quam vulneror
dans suspiria.
preelecta,    simplex, recta
cordi meo est invecta
mutans tristia.
 



Quam dum cerno,    de superno
puto vergere.
cuncta sperno,    donec sterno
solam Venere.
hanc desidero
ulnis plecti    et subnecti,
loco leto    in secreto
si contigero.
 

 


Walter von der Vogelweide (51,29,3)

(ca. 1170 - ca. 1230)

 

So wol dir, meie, wie du scheidest
allez ane haz!
wie wol du die bovme cleidest
vnde die heide baz!
div hat varue me.)
'du bist churçer, ih pin langer!'
also stritent si uf dein anger,
blůmen vnde chle.
 

 


 



Estas non apparuit    preteritis temporibus,
que sic clara fuerit;    ornantur prata floribus.


Aves nunc in silva canunt
et canendo dulce garriunt.
 



Iuno lovem superat    amore maritali;
Mars a Vulcano capitur    rete artificiali.


Aves nunc in silva canunt
et canendo dulce garriunt.
 



In exemplum Veneris    hec fabula proponitur;
Phebus Daphnem sequitur,    Europa tauro luditur.


Aves nunc in silva canunt
et canendo dulce garriunt.
 



Amor querit iuvenes, ut ludant cum virginibus;
Venus despicit senes, qui impleti sunt doloribus.


Aves nunc in silva canunt
et canendo dulce garriunt.
 

 


 

Ich gesach den sumer nie, daz er so schone duhte mich:
mit menigen blůmen wolgetan div heide hat gezieret sih.
sanges ist der walt so vol;
div zit div tůt den chleinen volgelen wol.
 

 


 



Tempus transit gelidum,
mundus renovatur,
verque redit floridum,
forma rebus datur.
avis modulatur,
modulans letatur
. . . . . . . . . . . .
. . . . . . . . . . . .
lucidior
et lenior
aer iam serenatur;
iam florea,
iam frondea
silva comis densatur.
 



Ludunt super gramina
virgines decore,
quarum nova carmina
dulci sonant ore.
annuunt favore
volucres canore,
favet et odore
tellus picta flore.
cor igitur
et cingitur
et tangitur    amore,
virginibus
et avibus
strepentibus sonore
 



Tendit modo retia
puer pharetratus;
cui deorum curia
prebet famulatus,
cuius dominatus
nimium est latus,
per hunc triumphatus
sum et sauciatus:
pugnaveram
et fueram
in primis reluctatus,
sed iterum
per puerum
sum Veneri prostratus.
 



Unam, huius vulnere
saucius, amavi,
quam sub firmo federe
michi copulavi.
fidem, quam iuravi,
numquam violavi;
rei tam suavi
totum me dicavi.
quam dulcia
sunt basia
puelle!    iam gustavi:
nec cinnamum
et balsamum
esset tam dulce favi!
 

 


 

Vrowe, ih pin dir undertan
des la mich geniezen!
ih diene dir, so ih beste chan;
des wil dih verdriezen.
nu wil du mine sinne
mit dime gewalte sliezen.
nu woldih diner minne
vil sůze wunne niezen.
vil reine wip,
din schoner lip
wil mih ze sere schiezen!
uz dime gebot
ih nimmer chume,
obz alle wibe hiezen!
 

 


 

Est Amor alatus    puer et levis, est pharetratus.
Etas amentem    probat et ratione carentem;
Vulnificus pharetra    signatur, mobilis ala;
Nudus formatur,    quia nil est, quo teneatur.
Insipiens, fugitans,    temeraria tela cruentans
Mittit pentagonas    nervo stridente sagittas,
Quod sunt quinque modi,    quibus associamur amori:
Visus; colloquium;    tactus; compar labiorum
Nectaris alterni    permixtio, commoda fini;
In lecto quintum    tacite Venus exprimit actum.