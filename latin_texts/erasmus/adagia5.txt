Ad haec Averrois, cujus nunc praecipua in philosophiae scholis auctoritas, hunc enarrans locum palam declarat sese de janua sensisse. Denique in commentariis Alexandri Aphrodisei consimili modo θύρας invenio. Quod si quo modo fas esset a tot exemplaribus, a tantis auctoribus dissentire, mihi quidem magis probabilis lectio videatur, si θήρας legatur per η non per υ. Quod autem θύρας irrepsit, mirandum non est. Primum quod perfacilis erat lapsus unius litterulae depravatione, haud scio an fortuita, maxime cum in sono nihil ferme sit discriminis. Deinde metaphorae ratio magis obvia magisque ad manum sita fieri potuit, ut doctis etiam philosophis imposuerit. Quippe quibus fabula non perinde nota fuerit, ut communis illa similitudo de domus ingressu deque primis cognitionis principiis. Postremo de codicum inter se consensu nequaquam mirandum videbitur iis, qui sunt vel mediocriter in pensitandis conferendisque codicibus exercitati. Fit enim saepenumero ut unius archetypi mendum, modo veri fucum aliquem prae se ferat, in universam deinde veluti posteritatem librorum propagetur: Καὶ παῖδας παίδων καί τοι μετόπισθε γένωνται. Neque vero haec dixerim, quod hac de re, si quis forte diversum sentiat, digladiari velim vel quod hoc sit ab nostro instituto alienum vel quod non ignorem quam lubrica plenaque discriminis res sit in tantis auctoribus quicquam immutare. Tantum conjecturas, quibus adducor, in medium adferam. Quae si cui videbuntur idoneae, nostrae subscribet opinioni, sin minus veterem sententiam hoc jam obtinebit libentius, quod etiam in dubium vocata vicerit. Primum igitur omnium mihi scrupulum haud mediocrem injecit vetustissimus simul et emendatissimus codex orationum Aristidis rhetoris, in quo non solum θήρας invenio scriptum, verum etiam indicatam fabulam antiquissimam pariter et auctorem unde proverbium hoc Aristotelicum, ni fallor, demanarit. Igitur Aristidis in oratione, cui titulus Pericles, verba sunt haec: Οὐκοῦν πρίν τινα τῶν ἀντιπάλων ἑλεῖν, ἕνα τῶν φίλων θηρεύσας ἄγεις καὶ πέπονθας ταὐτὸν τῷ Πινδάρου Πηλεῖ, ὃς τῆς θήρας διήμαρτε καὶ τὸν Εὐρυτίωνα φίλτατον ὄντα αὑτῷ προσδιέφθειρε, id est Itaque prius quam adversariorum quempiam ceperis, unum ex amicis venatu nactus adducis. Atque idem accidit tibi, quod apud Pindarum Peleo, qui aberrans a fera, quam petebat, Eurytionem, quem sibi carissimum habebat, interemit. Adstipulantur hoc loco scholia, quae exstant in hunc auctorem nullo quidem certo titulo, veruntamen sicuti res indicat, hominis nec indiligentis nec indocti. Proinde non gravabor et hujus adscribere verba, si quis forte fortuna requisiturus est. Μέμνηται, inquit, ἐν ὕμνοις Πίνδαρος, ὅτι τὸν Εὐρυτίωνα, τὸν τοῦ Ἴρου τοῦ Ἄκτορος παῖδα, ἕνα ὄντα τῶν Ἀργοναυτῶν, συνθηρεύοντα ἄκων ἀπέκτεινε Πηλεύς. Υίλον δὲ λέγει, ἐπειδὴ συγγενὴς τούτου ἦν. Πηλεὺς γὰρ πρὸ Θέτιδος θυγατέρα Ἄκτορος τὴν Πολύμηλον εἷχε γυναῖκα. Ὁ δὲ Ἄκτωρ πατὴρ Ἴρου, ὃς παῖδα ἔσχε τὸν Εὐρυτίωνα, id est Meminit in hymnis Pindarus, quemadmodum Eurytionem Iri, cui pater Actor, filium, ex Argonautis unum, secum venantem imprudens occiderit Peleus. Amicum autem vocat, quia huic esset affinis. Nam Peleus ante Thetidem, Polymelum habuerat uxorem, Actoris filiam. Porro Actor Iri pater erat, cui filius Eurytion. Proinde non dissimile veri videtur ex Pindaro profectum adagium, quod tacito, sicuti fere facit, auctoris nomine usurpavit Aristoteles, ut intelligamus illum τῆς θήρας διαμαρτεῖν, qui non solum feram ea parte non ferit quam destinarat, verum toto aberrat captu ne attingens quidem quod appetebat. Jam vero neque postularim, ut quisquam haec probet, nisi videbuntur cum Aristotelis sententia vel ad amussim, ut aiunt, congruere. Disserit enim eo loco philosophus de rerum naturalium cognitione, quae sit eadem et facilis et difficilis. Facilitatis illud argumentum adducit, quod ea nemini non aliqua ex parte contigit, difficultatis, quod exacte nulli. Neminem autem fuisse, qui nihil omnino veritatis in rerum cognitione naturalium attigerit, id proverbio veluti fulcit, Σίς ἅν, inquiens, θήρας ἁμάρτοι ; Tamquam singulorum exactam tenere scientiam perinde sit quasi si quamcumque partem destinaris, eam citra errorem ferias. Rursum ubique labi sit velut a toto corpore aberrare et in aliud longe diversum ceu telum deflecti conjecturam. Verum quo curioso etiam lectori ac δυσπείστῳ fiat satis, ipsius Aristotelis ex eo quem dixi libro verba subscribam: Ἡ περὶ τῆς ἀληθείας θεωρία τῆ μὲν χαλεπὴ τῆ δὲ ῥᾳδία. Σημεῖον δὲ τὸ μήτε ἀξίως μηδένα δύνασθαι τυχεῖν αὐτῆς μήτε πάντως ἀποτυγχάνειν, ἀλλ’ ἕκαστον λέγειν τι περὶ τῆς φύσεως, καὶ καθ’ ἕνα μηδὲν ἥ μικρὸν ἐπιβάλλειν αὐτῆ, ἐκ πάντων δὲ συναθροιζομένων γίνεσθαί τι μέγεθος. Ὥστ᾽ εἴπερ ἔοικεν ἔχειν καθάπερ τυγχάνομεν παροιμιαζόμενοι, τίς ἅν θύρας ἁμάρτοι ; ταύτῃ μὲν ἅν εἴη ῥᾳδία, τὸ δὲ ὅλον τ’ ἔχειν καὶ μέρος μὴ δύνασθαι δηλοῖ τὸ χαλεπὸν αὐτῆς, id est Veritatis consideratio partim difficilis est, partim facilis. Hujus rei illud argumentum est, quod neque quisquam illam sit assecutus pro rei dignitate neque rursum omnino frustratus sit aliquis, sed cum unusquisque aliquid de natura disserat, fit ut unusquisque per se nihil aut paulum adferat ad illam momenti, verum ex omnibus in unum collectis aliqua magnitudo confletur. Itaque si res ad eum videtur habere modum, quemadmodum proverbio dicimus, quis non attigerit ostium ? hoc quidem nomine facilis fuerit. Caeterum habere totum, partem autem non posse, difficultatem illius declarat. In his philosophi verbis non video quis locus sit januae. Verum illa similitudo principiorum et ostii praebuit, ni fallor, erroris ansam. Quin potius, ἁμαρτάνειν τῆς θήρας, Aristoteles sentit eum, qui nulla ex parte consequitur, quod petit ; id quod mox τὸ ὅλον ἔχειν vocat quasi confusim ac generatim habere. Cui contrarium τὸ μέρος ἔχειν facit velut exacte tenere et non solum feram utcumque, sed hanc aut illam beluae partem quam maxime velis attingere. Tametsi in hunc locum interpres tam multos adfert sensus, ut nullum idoneum percepisse videatur. Idem admonet etiam lectionem aliam aliis placere. Quod quoties fit, protinus suboritur suspicio mendum aliquod subesse. Alioqui ἁπλοῦς ὁ μῦθος τῆς ἀληθείας ἔφυ, id est simplex veritatis oratio, quemadmodum vere dixit Euripides. Jam vero telum illud restat potissimum, Alexander Aphrodiseus, qui praeterquam quod tota ejus oratio nostrae sententiae palam suffragatur, nominatim etiam admonet proverbii metaphoram a sagittariis esse ductam, quorum nemo solet a lato aberrare scopo, nimirum cujusmodi est tota belua, cum ab exili scopo nonnumquam aberrent. Sed praestiterit et hujus verba eatenus subscribere, quatenus ad proverbii pertinent explanationem: Δοκεῖ δὲ μοι διὰ τοῦ μὲν τοὺς πολλούς τε ἐπιβάλλεσθαι λέγειν περὶ αὐτῆς καὶ μηδένα αὐτῶν πάντῃ διαμαρτάνειν δείκνυσθαι τὸ κατὰ φύσιν ἡμῖν εἷναι τήνδε τὴν πραγματείαν, διὰ δὲ τοῦ μηδένα κατ’ ἀξίαν εἰρηκέναι περὶ αὐτῆς τὸ μέγεθος αὐτῆς ἐνδείκνυσθαι καὶ τὴν χαλεπότητα, καὶ ὅτι μὴ χρὴ πάρεργον ποιεῖσθαι τὴν ζήτησιν αὐτῆς. Ἔχεσθαι μὲν γὰρ αὐτῆς χρή, ὅτι ἡμῖν ἐστὶ κατὰ φύσιν, μὴ παρέργως δὲ, ὅτι ἐστὶ χαλεπή. Προτρέπει δ’ ἅν ἡμᾶς δι’ Ὠν εἴρηκε καὶ ἐπὶ τὸ μήτε καταφρονεῖν αὐτῆς ὡς ῥᾳδίας πάντῃ μήτε ἀπογινώσκειν ὡς πάντῃ χαλεπῆς. Ὥστε εἴπερ ἔοικεν ἔχειν καθάπερ τυγχάνομεν παροιμιαζόμενοι, τίς ἅν θύρας ἁμάρτοι ; Ὅτι τὸ πάντας τι ὑγιὲς εἰρηκέναι τοὺς περὶ αὐτῆς λέγοντας σημεῖον ἅν εἴη τοῦ ῥᾳδίαν αὐτὴν εἷναι, ἔδειξε τῆ παροιμίᾳ προσχρησάμενος τῆ τίς ἅν θύρας ἁμάρτοι ; ἣ λέγεται μὲν ἐπὶ τῶν εὐκόλων καὶ μηδὲν χαλεπὸν καὶ δυσάρετον ἐχόντων, εἴληπται δὲ ἀπὸ τῶν τοξοτῶν τῶν ἐπὶ σκοπὸν τοξευόντων· οὗτοι γάρ, ἅν μὲν στενὸς ὁ προκείμενος ᾖ σκοπός, οὐ ῥᾳδίως αὐτοῦ τυγχάνουσιν, ἅν δὲ ᾖ πλατύς, οὐ χαλεπὸν τό τούτου τυγχάνειν, διὸ καὶ πάντες τυγχάνουσιν ῥᾴδιον τοῦτο, id est Videtur autem mihi quod permulti tentant de ea disserere neque quisquam illorum omni ex parte fallitur, hoc argumento demonstrare tractationem hanc nobis naturalem esse. At rursum quod nemo pro dignitate pleneque de illa sit locutus, ex hoc et amplitudinem illius et difficultatem argui posse. Simulque illud admonere non oportere obiter aut indiligenter vestigationem illius peragere, imo sectandam quidem esse, propterea quod ad eam natura propensi videamur, at rursum non oscitanter, eo quod sit difficilis. Atque his verbis adhortatur nos, ut eam neque contemnamus tamquam omnino facilem neque rursum per desperationem ab ea deterreamur tamquam admodum difficili. Itaque si perinde videtur habere, quemadmodum proverbio dicimus, quis non attigerit januam ? Quod omnes aliquid recte dixerint, quicumque de ea sunt locuti, id facilitatem illius arguere adhibito proverbio demonstrat. Nempe illo, quis non attingat ostium ? Quod quidem usurpari consuevit de rebus factu proclivibus et in quibus omnino nihil insit vel difficile vel arduum. Sumptum est autem a sagittariis ad scopum propositum jaculantibus. Siquidem ii, si scopus fuerit minutus, facile fit ut fallant neque feriant; sin autem amplus, haud difficile feriunt. Hactenus Alexandri verba retulimus, e quibus satis abunde liquere θήρας legendum, non θύρας. Quamquam totum hoc, quidquid est, eruditorum judicio relinquimus. Etenim si quis erit cui janua illa impendio placebit, habiturus est quo suffragium suum non omnino absurde tueri possit. Haud enim scio an et antiquitus fieri soleat, quod hodie nonnullis in locis videmus, ut aggeres, qui scopum sustinent, a lateribus atque item a tergo muris defendantur superne imminente tecto, ut ingressus ille, qui patet, januae speciem habere videatur. Porro vehementer imperitus sit oportet, qui non solum non attingat scopum aut aggerem, verumetiam ab ipso aberret ingressu, quem difficile non sit vel cuivis attingere. Mihi tamen vero propius videtur ut ad Pindaricam fabulam referatur adagium. Sed super hoc, quemadmodum diximus, docti pronuntiabunt. Nos, commentatoris officio functi, sat habuimus, quod apud auctores invenerimus quodque nobis videatur, id expendendum in medium proponere. Affine videtur huic proverbio quod apud Platonem legitur in Phaedro: Λυσίας τοῦ παντὸς ἡμάρτηκε, id est Lysias prorsum aberravit. Allusit huc leviter Lucianus in Timone, cum ait Jovis fulmen, quod in Anaxagoram philosophum torserat fallente manu ab ipso quidem aberrasse, caeterum in Castoris ac Pollucis templum fuisse detortum. Nec abhorrent ab hac forma Toto aberrare caelo et Tota aberrare via, quae retulimus alias. 537. I, VI, 37. Salsuginosa vicinia Ἁλμυρὸν γειτόνημα, id est Salsuginosa vicinia. De sterili, agresti atque inhumana vicinia dicebatur. Aristides in Themistocle: Ἔστω τὸ γειτόνημα ἁλμυρὸν, ὥς φασιν, id est Sit salsa, ut aiunt, vicinia. Interpres adscripsit adagium ex Alcmane, lyrico poeta, sumptum. Plato libro De legibus IV: Μάλα γε μὴ ὄντως ἁλμυρὸν καὶ πονηρὸν γειτόνημα, id est Haud sane vere salsuginosa malaque vicinia. Transferri potest vel ad negotium multi quidem laboris, at parum frugiferum, vel ad vicinos molestos. Traductum ab agris mari finitimis, qui plerumque solent ad culturam inhabiles esse. Proinde Vergilius etiam terram salsam ut minime feracem damnat. Ad haec videmus homines et ipsos litorales fere caeteris inhumaniores tamquam immanitatis nonnihil ex immanissimo contrahant elemento. 538. I, VI, 38. Ad fractam canis Πρὸς ἐρρωγυῖαν ᾄδεις, id est, Ad fractam canis, subaudi, vel chordam, vel citharam. Suidas ostendit dici solitum de iis, qui frustra laborant. Antiquis mos erat ad citharam canere, in qua si qua chorda rupta sit, ad eam frustra vocem accommodes, cum illa non respondeat. Fabulam de cicada, fractae fidis vicem supplente, diximus alibi. Quamquam non inscite accommodabitur, ubi non respondetur officiis alicujus, aut ubi quis suadet obstinato, aut orat inexorabilem. 539. I, VI, 39. Utre territas Ἀσκῷ ἥ ἀσκίῳ μορμολύττεσθαι, id est, Utre terrere, sive terreri. Dici solitum, quoties inanem formidinem aut concipit aliquis aut incutit. Sumptum ab iis, qui vasorum inanium strepitu pavefaciunt pueros, aut alioqui formidolosos vel potius, qui vasorum hujusmodi sonitu propellunt aves, ut indicat in Avibus Aristophanes. Exstat apud Diogenianum, atque huic finitimum putat, Ἀσκῷ φαυλίζειν. Hesychius unica dictione pronuntiat, ἀσκοφλαυρίζειν, pro inani metu. Putat idem valere Σῆ σκιᾶ μορμύσσῃ, id est Umbra territas. 540. I, VI, 40. Leonem larva terres Μορμολυκίοις ἐκφοβεῖς τὸν λέοντα, id est Larvis terres Leonem. Apud eundem refertur. Conveniet de minis inanibus, ac terriculis deridendis. Quamquam, ut inquit Plinius, hoc tale tamque saevum animal rotarum orbes circumacti currusque inanes et gallinaceorum cristae cantusque etiam magis terrent, sed maxime ignes. Adagium usurpat Seneca libro II. 541. I, VI, 41. Principatus Scyrius Ἀρχὴ Σκυρία, id est Imperium Scyrium. De frigido tenuique regno. Scyrus insula, quam olim incoluere Pelasgi et Cares, petricosa et infrugifera nec ullius bonae rei ferax. Suidas addit quosdam referre proverbium ad Theseum, qui, cum invasisset ditionem Lycomedis atque hujus uxorem sollicitasset ad stuprum, praecipitatus sit; unde videtur saevum imperium dictum principatus Scyrius. Legimus et de saxis Scyroniis, quod an ad hoc proverbium pertineat, nescio. Juxta priorem interpretationem adagium eleganter accommodabitur ad munus aliquod, unde praeter inanem titulum et molestam administrandi curam nihil emolumenti capitur. Auctor Zenodotus. 542. I, VI, 42. Post Lesbium cantorem Μετὰ Λέσβιον Ὡδόν, id est Post Lesbium cantorem. Hoc adagio significabant aliquem non primas, sed secundas tenere parteis. Finitimum illi: Οὐδὲν πρὸς τὴν Παρμένοντος ὗν, id est Nihil ad Parmenonis suem, Lacedaemonicum proverbium, hac natum occasione, quemadmodum narrat Suidas. Cum Lacedaemoniorum res seditionibus tumultuarentur, consultum oraculum jussit, uti Lesbium cantorem accerserent. Accersitus itaque Terpander Lesbius, nimirum Antisseus, et ad Lacedaemonios missus. Is canendo sic illorum animos delinivit, ut seditionem omnem sedaret, redactis in concordiam civibus. Qua ex re factum est, ut Lacedaemonii Lesbiis cantoribus primas in arte musica partes tribuerent et, si quem alium canentem audissent, protinus dicerent: Μετὰ Λέσβιον Ὡδόν, id est Post Lesbium musicum. Zenodotus proverbium hoc citat ex Cratini fabula, cui titulus Chiron. Meminit hujus adagii Plutarchus in commentario, quem inscripsit Περὶ τῶν ὑπὸ τοῦ θείου βραδέως τιμωρουμένων. Quamquam mihi quidem stylus non redolet Plutarchum. Nihil autem vetuerit, quo minus proverbium etiam ad rem deflectatur, veluti si quis affirmans quaerendam eruditionem, sed post paratam pecuniam dicat Μετὰ Λέσβιον Ὡδόν. 543. I, VI, 43. Callippides Καλλιπίδης olim proverbio dicebatur, qui in moliendis negotiis, cum multa se facturum minaretur, nihil tamen conficeret aut, quemadmodum ait Terentius, qui sedulo movens sese nihil promoveret. M. Tullius ad Atticum, libro XIII: Quod ad me de Varrone scribis, scis me antea orationes, aut aliquid id genus solitum scribere, ut Varronem nusquam possem intexere. Postea autem quam haec coepi φιλολογώτερα, Varro mihi denuntiaverat magnam sane et gravem προσφώνησιν. Biennium praeteriit, cum ille Καλλιπίδης assiduo cursu nullum cubitum processerit. Quibus verbis Cicero notat M. Varronis tarditatem, qui, cum magnas quasdam spes ostenderet, re nihil unquam absolveret. Suetonius Tranquillus in Tiberio: Ad extremum vota pro itu ac reditu suo suscipi passus est, ut vulgo jam per jocum Callippides vocaretur, quem cursitare, ac ne cubiti quidem mensuram progredi, proverbio Graeco notatum est. Hactenus Tranquillus. Parum autem liquet, utrum omnis proverbii ratio sita sit in Callippidis cognomine, quod a pulchritudine equorum est dictum: an aliud quoddam fuerit proverbium, quod in Callippidem sit dictum, quemadmodum ex Suetonii verbis conjectura sumi posse videtur. Deinde quis hic fuerit Callippides, cujus tardam celeritatem notarit adagium, non satis perspicuum est, nisi quod haud dissimile veri videtur accipiendum esse de Callippide tragoediarum histrione, cujus meminit Plutarchus in Apophtegmis Laconicis, his quidem verbis: Ἃ δέ τοὺς ἄλλους ἑώρα θαυμάζοντας ἐδόκει μηδὲ γινώσκειν. Καί ποτε Καλλιππίδης, ὁ τῶν τραγῳδοποιῶν ὑποκριτής, ὄνομα καὶ δόξαν ἔχων ἐν τοῖς Ἕλλησι καὶ σπουδαζόμενος ὑπὸ πάντων, πρῶτον μὲν ἀπήντησεν αὐτῷ καὶ προσεῖπεν, ἔπειτα σοβαρῶς εἰς τοὺς συμπαρόντας ἐμβαλὼν ἑαυτὸν ἐπεδείκνυτο νομίζων ἐκεῖνον ἄρξεσθαί τινος φιλοφρονήσεως· τέλος δὲ εἷπεν, οὐκ ἐπιγινώσκεις με, ὧ βασιλεῦ, οὐκ ἤκουσας ὅστις εἰμί; Ὁ Ἀγησίλαος ἀποβλέψας εἰς αὐτόν, ἀλλ’ οὐ τύ ἐσσι Καλλιππίδας ὁ δεικηλίκτας; Οὕτω δὲ Λακεδαιμόνιοι τοὺς μίμους καλοῦσι. Quorum verborum haec ferme sententia est: Quarum rerum admiratione reliquos teneri videbat, eas ipse ne cognoscere quidem videbatur. Evenit aliquando ut Callippides, tragoediarum histrio, multi nominis, atque opinionis inter Graecos, et ab omnibus in pretio habitus, primum illi fieret obvius, ac salutaret; deinde arrogantius inter reliquos regis assectatores admisceret sese, ostentaretque ratus futurum, ut ille prior aliquid comitatis inciperet exhibere. Tandem cum diceret etiam: Non agnoscis me, rex, nec qui sim audisti ? Agesilaus contemplatus hominem: An non tu es, inquit, Callippides ille dicelicta ? Nam sic appellant Lacedaemonii mimos. Haec Plutarchus. Δείκηλον autem apud Graecos simulacrum, ac repraesentationem, imitamenque significat, ut auctor est Eudemus. Unde Lacedaemonii mimi vocabulum duxisse videntur, quia ipsum etiam ἀπὸ τῆς μιμήσεως, hoc est ab imitatione dictum est nobis. Licet igitur conjicere, Callipidem hunc, aut quisquis is fuit, ita gesticulationibus uti solere, ut cum mira agilitate moveri videretur, a loco tamen non discederet. Meminit hujus nominis etiam in Nebulis Aristophanus indicans eam vocem ἀπὸ τῶν ἵππων esse deductam. 544. I, VI, 44. Balneator Βαλανεύς, id est Balneator sive balnei caupo. Id nominis vulgato convicio dicebatur in hominem alienarum rerum plus satis curiosum. Propterea quod hujusmodi genus hominum, quoniam in otio vivit, neque suis negotiis destinetur, aliena curare consuevit. Quemadmodum ille Damasippus Horatianus: Altera negotia curans / Excussus propriis. Cujusmodi sunt et tonsores. Unde idem Horatius: Opinor Omnibus et lippis notum, et tonsoribus esse. Plato libro De republica I videtur usurpare in verbosos. Quamquam germana inter se vitia sunt, curiositas et garrulitas, teste vel Horatio: Percunctatorem fugito quia garrulus idem est. Meminit adagii Diogenianus. 545. I, VI, 45. Bacchae more Βάκχης τρόπον, id est, Bacchae more. De tetricis, ac taciturnis dictitari solitum, quod essent hujusmodi Maenades illae Bacchico afflatae furore. Auctor idem Diogenianus. At Juvenalis retulit ad vitam intemperantem: Qui Curios simulant, et Bacchanalia vivunt. 546. I, VI, 46. A lasso rixa quaeritur Seneca De ira libro tertio, proverbium hujusmodi refert: A lasso rixa quaeritur aut Lassus rixam quaerit. Quod in quem sensum antiquitus fuerit usurpatum, non satis liquet. Quod si conjecturas sequi licet, apparet dictum in quosdam morosiores, et ad rixandum procliviores, non quod offendantur, sed quod alioqui animo male affecti sint, ut sunt difficiles ac submorosi, quibus fortuna adversa est. Sed ipsius Senecae verba subscribam, ex quibus proverbii sensus hic, ut opinor, colligi poterit. Ideo, quibus stomachus suspectus est, processuri ad res agendas majoris negotii, bilem cibo temperent, quam maxime movet fatigatio, sive quia calorem inedia compellit, et nocet sanguini, cursumque ejus venis laborantibus sistit, sive quia corpus attenuatum et infirmum incumbit animo. Certe ob eandem causam iracundiores sunt, valetudine aut aetate fessi. Fames quoque et sitis ex eisdem causis vitanda est. Exasperat enim et incendit animos. Vetus dictum est, A lasso rixam quaeri. Aeque autem et ab esuriente, et a sitiente et ab omni homine, quem aliqua res urit. Nam, ut hulcera ad levem tactum, deinde etiam ad suspicionem tactus condolescunt, ita animus affectus, minimis offenditur, adeo, ut quosdam salutatio, epistola, oratio, et interrogatio ad litem evocent. Nunquam sine querela aegra tanguntur. Hactenus Seneca. Huc pertinet, quod scribit Plinius libro XXII capitulo XXIV. Sic et in lassitudine proniores esse ad iracundiam, et in siti. 547. I, VI, 47. Gladiator in arena consilium capit Gladiator in arena consilium capit. Admonet, e re nata mutandum aliquando consilium, et tempori, quod aiunt, serviendum. Refertur et hoc ab Annaeo Seneca libro epistolarum ad Lucilium III. Jam intelligis, inquit, educendum esse te ex istis occupationibus speciosis et malis. Sed quomodo consequi possis, quaeris. Quaedam non nisi a praesente monstrantur. Non potest medicus per epistolas, cibi, aut balnei tempus eligere. Vena tangenda est. Vetus proverbium est Gladiatorem in arena capere consilium. Aliquid adversarii vultus, aliquid manus mota, aliquid ipsa inclinatio corporis intuentem monet. Quid fieri soleat, quid oporteat, in universum et mandari potest, et scribi. Tale consilium, non tantum absentibus, sed etiam posteris datur. Illud autem quando fieri debeat, aut quemadmodum, ex longinquo nemo suadebit, cum rebus ipsis deliberandum est. Hactenus ille. Caesar Commentario Belli Gallici V: Quod plerumque his accidere consuevit, qui in ipso negotio consilium capere coguntur. Dicimus et E re nata consilium capere. 548. I, VI, 48. Inelegantior Libethriis Ἀμουσότερος Λειβηθρίων, id est Indoctior Libethriis. Proverbialis hyperbole quadrans in hominem admodum idiotam et ab omni Musarum commercio prorsus alienum. A gentis hujus agresti imperitia sumptum est proverbium. Tradunt enim Libethrios musices ac poetices, breviter omnium elegantiorum disciplinarum, stolidissimos contemptores fuisse, adeo ut apud hos quidam occisum Orpheum existiment, quorum de numero Zenodotus est, qui Libethrios gentem Persicae scribit fuisse. Servius Libethrum fontem quempiam esse credidit, unde Virgilius in Melibaeo Musas Libethridas cognominarit. Plinius libro IV mentionem facit Libethrae fontis, quem constituit in Magnesia, quae Thessaliae regioni adjungitur. Solinus Libethrum vocat genere masculino. Strabo item libro Geographiae IX Libethri meminit: Hoc in loco, inquit, consecrata est Musis aedes, fonsque Caballinus et Libethridum spelunca nympharum. Qua ex re suspicari licet eos, qui et Helicona et Pieriam et Libethrum et Pimpliam eisdem Musis consecrarunt, Thraces exstitisse. Pieres autem vocabantur; quibus exstinctis loca haec Macedones nunc possident. 549. I, VI, 49. Domesticum thesaurum calumniari Σὸν οἴκοι θησαυρὸν διαβάλλεις, id est Domesticum thesaurum calumniaris sive traducis, hoc est tua ipsius carpis lacerasque. Similimum illi, quod alibi retulimus, Horatiano: Vineta propria caedere. Aristides rhetor in Pericle: Σὸν οἴκοι θησαυρὸν διαβάλλοιμεν ἄν, εἰ ταῦτα διασύροιμεν, id est Domesticum thesaurum insimulabimus, si quidem istis obtrectabimus. Nullus autem sanae mentis, quae domi recondita habet, traducit ac reprehendit, sed suis quisque favet, alienis invidet. Conveniet et in illos, qui sua ipsorum arcana non celant. 550. I, VI, 50. Qualis vir, talis oratio Annaeus Seneca in epistulis, quas scripsit ad Lucilium libro XX, Apud Graecos, inquit, in proverbium cessit: Talis hominibus fuit oratio, qualis vita. Graecum id proverbium exstat apud Aristidem in secunda Rhetorices adversus Platonem defensione: Oὐκ ἀποστατεῖ δὲ ἡ παροιμία τούτων ἡ λέγουσα οἸος ὁ τρόπος, τοιοῦτον εἷναι καὶ τὸν λόγον. Καὶ πάλιν τὸ ἕτερον ὡσαύτως, id est Non dissonat autem ab iis adagium, quo dicunt, cujusmodi sunt mores, ejusmodi et orationem esse. Ac rursum: Qualis sit oratio, tales item esse mores. Ad eandem facit sententiam, quod inter Solonis apophtegma commemorat Diogenes Laertius: Σὸν λόγον εἴδωλον εἷναι τῶν ἔργων, id est Orationem factorum esse simulacrum. Persius V Satyra, sententiam hanc allegoria texit, cum ait: Pulsu dignoscere cautus, Quid solidum crepet et pictae tectoria linguae, nimirum innuens, haud aliter animum hominis ex oratione spectari, quam vasa dignoscuntur crepitu, quem reddunt digito pulsata. Idem in Satyra IV: Sonat vitium percussa, maligne Respondet viridi non cocta fidelia limo. Idque proverbii non solum locum habet, cum improbum aut probum virum arguit oratio, verumetiam cum ex stilo perpendimus ingenium cujusque omnemque mentis habitum ex ipsa dictionis ratione conjectamus. Etenim tumidi, stilus turgidus; abjecti, humilis, exsanguis, asperi, scaber; amarulenti, tristis ac maledicus; deliciis affluentis, picturatus ac dissolutus. Breviter omne vitae simulacrum, omnis animi vis in oratione perinde ut in speculo, repraesentatur ac vel intima pectoris arcanis quibusdam vestigiis deprehenduntur. Itaque Seneca Maecenatis delicias, ac amollitiem ex ipsa hominis dictione colligi scribit. Huc pertinet, quod Socrates apud Platonem jubet loqui Charmidem, ut eum videat, nimirum hominem ex oratione aestimaturus. Idem in Gorgia negat se nosse Archelaum Perdicae filium, quod numquam cum eo venerit in colloquium. At vulgo praedicant se nosse hominem, quem viderint tantum, cum animus hominis non perspiciatur, nisi ex oratione. 551. I, VI, 51. Ἡ ψελλὴ οὐ πιττεύει Ἡ ψελλὴ οὐ πιττεύει, id est Balba non credit. Jocus proverbialis, ubi quis sua mala conatur dissimulare, quae prae se fert, etiam cum dissimulat. Veluti si quis neget se blaesum esse, idque ipsum non possit nisi blaese dicere. Dictum est enim πιττεύει pro πιστεύει. Propterea, quod, qui linguae vitio laborant, in litteris duabus, sigma et rho, potissimum laborant. Refertur a Suida. Notatus est et Alcibiadis labdacismus, qui pro ρ littera, λ solitus sit pronuntiare non linguae vitio, sicut arbitror, sed magis ob delicias. Apud Aristophanem in Vespis, ubi quispiam pro Θέωρος Θέωλος proque κόρακος, κόλακος dixisset: Ὁλᾶς Θέωλον; τὴν κεφαλὴν κόλακος ἔχει, Alter subjicit: Ὀρθῶς γε τοῦτ’ Ἀλκιβιάδης ἐτραύλισεν, id est Recte Alcibiades haec quidem ebalbutiit 552. I, VI, 52. Nostris ipsorum alis capimur Σοῖς αὑτῶν πτεροῖς ἁλισκόμεθα, id est Nostris ipsorum pennis capimur. Aristophanes in Avibus: Σαυτὶ μὲν Ἠκάσμεσθα κατὰ τὸν Αἰσχύλον· Σάδ’ οὐχ ὑπ’ ἄλλων, ἀλλὰ τοῖς αὑτῶν πτεροῖς, id est Atque hic quidem conjecimus, juxta Aeschylum; Haec non ab aliis, imo pennis propriis. Aeschylus autem, ut admonet interpres, in fabula, cui titulus Myrmidones, hoc proverbium appellat, Λιβυστικόν, quod ex apologo Libyco ductum sit. Fertur autem apologus hujusmodi, aquilam ictam sagitta, cum inspexisset jaculum ad imaginem pennarum effictum, imitatumque dixisse: Σάδ’ οὐχ ὑπ’ ἄλλων, ἀλλὰ τοῖς πτεροῖς Ἁλισκόμεθα, id est Haec non ab aliis, immo pennis propriis Capimur. Usus est hoc Athenaeus libro undecimo: Καὶ ταῦτα οὐχ ὑπ’ ἄλλων, ἀλλὰ τοῖς σαυτοῦ πτεροῖς κατὰ τὸν θαυμάσιον Aἰσχύλον ἁλισκῃ, id est Idque non ab aliis, sed tuis ipsius alis caperis, ut egregius ille dixit Aeschylus. Convenit in eos, qui ipsi praebent occasionem sui mali, ut Chremes Terentianus ἐν Ἑαυτὸν τιμωρουμένῳ cum servum hortatur, ut technam aliquam in Menedemum intendat, a quo mox ipse deluditur dolis. 553. I, VI, 53. Bonae fortunae, sive Boni genii Ἀγαθοῦ δαίμονος, id est Boni genii vel bonae fortunae, subaudi nomine. Sermo est bene ominantis in re quapiam aggrediunda, quemadmodum et illud Persianum: Hoc bene sit. Itaque festivius erit, cum ad jocum trahetur de eo, qui rem incoeptat levem quidem illam, sed perinde laborans quasi esset maxima. Velut si sordidus quispiam tandem vini cadum relineret, aut caseum diu servatum aliquando proponeret: ἀγαθοῦ δαίμονος. Zenodotus et item Aristophanis interpres ostendit, proverbium hinc esse natum, quod olim peracto convivio, sublataque mensa, meracum inferri consuevit. Isque calix Ἀγαθοῦ δαίμονος, id est boni genii appellabatur. Hujus commenti auctorem citat Theopompum interpres Aristophanis in Vespis. Nec diversum est, quod affert ex Apollodoro; cui sententiae suffragari videtur Aristophanes in Equitibus. Μὰ Δί’ ἀλλ’ ἄκρατον οἷνον ἀγαθοῦ δαίμονος, id est Non per Jovem, verum boni genii merum. Item in Vespis: Μηδέποτε πίοιμ’ ἀκράτου μισθὸν ἀγαθοῦ δαίμονος, id est Ne merum unquam bibere detur, praemium genii boni. Idem in eodem: Καὶ σπεῖσον ἀγαθοῦ δαίμονος, id est Ac boni libato genii nomine. Paulo diversius in Pace: Νῦν γὰρ ἡμῖν ἁρπάσαι πάρεστιν ἀγαθοῦ δαίμονος, id est Nam boni genii licet nunc rapere nobis nomine. Quamquam Athenaeus libro Dipnosophistarum XI palam demonstrat a lotione, qua cenati utebantur, calicem inferri solere, qui dicebatur ἀγαθοῦ δαίμονος. Qui sane mos hodieque durat Germanis. Id poculum ostendit dictum μετάνιπτρον, quod a lotis manibus afferretur, qui mos et hodie diligenter servatur apud Britannos. Antiphanes in Lampade: Δαίμονος / Ἀγαθοῦ μετάνιπτρον ἐντραγεῖν, id est Boni dei metaniptron devorare. Rusus idem: Ἀλλὰ μὴν Δαίμονος / Ἀγαθοῦ μετάνιπτρον. Hunc calicem quisquis accepisset, praebibebat alteri cuipiam, ut idem auctor indicat. Erat autem mos apud veteres, ut propinantes aut bibituri deum quempiam aut hominem ominis causa praefarentur eumque gignendi causa proferebant. Quemadmodum apud Lucianum in Lapithis Alcidamas Cynicus sponsae Herculis nomine propinat. Item Horatius: Da lunae propere novae, Da noctis mediae, da, puer, auguris. Aliis magis placet hinc ductum adagium, quod antiquitus primus calix ἀγαθοῦ δαίμονος sit appellatus, eaque voce bene ominari soleant ob Bacchum, ceu vernaculum ac domesticum deum. Quinetiam mensis cujusque diem a primo proximum, ἀγαθοῦ δαίμονος appellitabant antiquitus. Fertur et apud Thebanos sacellum fuisse ἀγαθοῦ δαίμονος. Denique est et insula quaedam hujus nominis in mari Indico, quemadmodum ostendit Stephanus. Plutarchus Convivalium quaestiuncularum decade tertia, demonstrat antiquitus fuisse morem, ut non gustarent vinum, nisi prius libassent alicui de eo, quo potus illius ceu pharmaci, sibi innoxius esset, et salutaris. Atque Athenis quidem undecimo mensis die immolabant vini primitias, eumque diem pithoeniam appellabant. Ast apud Boeotos septimo mensis ineuntis die sacris peractis bono daemoni gustabant ab exorto Zephyro, quod is ventus praecipue suscitet, moveatque vinum, adeo ut quod illum effugerit, videatur jam duraturum. Mensis autem is vocabatur προστατήριος. Aristides in Themistocle videtur ad hoc allusisse proverbium, cum ait: Ἀλλὰ κατέστη τοῖς Ἕλλησιν ἀντ’ ἀγαθοῦ δαίμονος, id est Verum constitit Graecis boni genii vice. Quamquam hoc magis referendum ad id, quod alibi diximus: Bonus genius et malus genius. 554. I, VI, 54. Ad aquam malus Ἐφ’ ὕδωρ κακός, id est, Ad aquam malus. In infimae sortis homines olim dicebatur ac sordidissimis quaestibus addictos, propterea quod antiquitus infames habebantur multoque omnium contemptissimi, qui litigantibus aquam subministrare consueverunt. Nam alias admonuimus, veteres ad clepsydrarum mensuram in judiciis dicere solitos. Infundebatur et certantibus per clepsydras aqua. Eam aquam tenues quidam, ac nullius frugis homines infundebant, dispensabantque. Porro, qui hoc ministerio fungebantur, Athenis habebantur rejecti, rei pariter ac bonae famae indigi, non aliter quam Romanis legibus notantur scenici, et aliorum publicorum certaminum ministeria quaedam. Est aliud huic confine: Βάλλ’ ἐς ὕδωρ, id est Aufer in aquam, id est, in malam rem. 555. I, VI, 55. Phocensium exsecratio Υωκαέων ἀρά, id est, Phocensium exsecratio. De jure jurando multis vinculis adstricto. Nam olim in foederibus, quo minus violarentur, adhibebant non solum promissa, dextras et sacrificium, verum exsecrationes in caput ejus, quicumque non staret pactis, id quod ex Euripide licuit colligere, cujus hi versus in Iphigenia Aulidensi: Ὅρκους συνάψαι δεξιάς τε συμβαλεῖν Μνηστῆρας ἀλλήλοισι καὶ δι’ ἐμπύρων Σπονδὰς καθεῖναι κἀπαράσασθαι τάδε. Eorum versuum sententiam nos olim sic vertimus: Ut coirent jurejurando proci Atque inter ipsos jungerent dextras, ad haec Adolenda divum ponerent aris sacra Ac semetipsi adstringerent diris ad id Caput obligantes exsecrationibus. Proverbium autem, ut ad id redeamus, ab hujusmodi profectum est casu. Phocenses, Ioniae populus, olim communi populi consilio patrium solum reliquerunt, adacti devotionibus, atque exsecrationibus quibusdam, ne quisquam de repetenda patria cogitaret. Itaque juxta Dianae oraculum, Aristarcha duce, Galliam Narbonensem adierunt, ibique civitatem florentissimam Massiliam condiderunt. Cujus historiae mentionem faciunt, Herodotus libro primo, Strabo quarto. Meminit et Horatius libro Epodon: Forte quid expediat communiter, aut melior pars Malis carere quaeritis laboribus ? Nulla sit hac potior sententia, Phocaeorum Velut profugit exsecrata civitas Agros atque lares patrios, habitandaque fana, Apris reliquit et rapacibus lupis. Deinde, qui fuerit ejusmodi ritus exsecrationis, aperit: Sed juremus in haec, simul imis saxa renarint Vadis levata, ne redire sit nefas. Neu conversa domum pigeat dare lintea, quando Padus Matina laverit cacumina, In mare seu celsus procurrerit Apenninus Novaque monstra junxerit libidine Mirus amor, juvet ut tigres subsidere cervis Adulteretur et columba milvio, Credula nec flavos timeant armenta leones. Ametque salsa levis hircus aequora. Haec et quae poterunt reditus abscindere dulces Eamus omnis exsecrata civitas. Stephanus Υωκαίαν urbem Ioniae facit, cujus denominativum Υωκαιεύς, juxta Herodotum, καὶ Υωκαεύς, et alteram ejusdem nominis in Mycala Cariae. Est autem et Υωκίς Boeotiae regio, juxta Parnassum, a quo denominativum Υωκεῖς καὶ Υωκικοὶ. Hoc idcirco visum est admonere, quia quidam affinitate nominum labi videntur. Siquidem a Phocaeis, sive Phocensibus Ioniae ductum est hoc proverbium, a Phocicis Boeotiae natum est, quod alibi referemus, Phocensium seu Phocidentium desperatio. Proverbium refertur a Zenodoto. 556. I, VI, 56. Sybaritica oratio Συβαριτικοὶ λόγοι, id est Sybaritici sermones. Hesychius narrat Ἄκωπον quempiam, Sybaritam opinor, summo studio incubuisse, ut orationis quoque genus haberet lautum et opiparum; hinc jocum proverbialem ortum, ut oratio nitidior et accuratior Sybaritica diceretur. De luxu Sybaritarum in apparandis conviviis dictum est in proverbio Sybaritica mensa. Sic et Asiaticum dicendi genus venit in proverbium. Fit enim fere, ut qualis vita, talis sit oratio. Congruet et in orationem arrogantem atque ampullosam. Nam et fastus nomine notati sunt Sybaritae Sybaritae per plateas. 557. I, VI, 57. A linea incipere Ἀπὸ γραμμῆς ἄρχεσθαι, id est A linea incipere, dicuntur, qui ab ipso rei exordio sumunt initium. Aristides sophista in Themistocle: Αὕτη πρώτη Θεμιστοκλέους ἐξέτασις και κρίσις. Ἐντεῦθεν ὅρα τὸν ἄνδρα ἀπὸ γραμμῆς ἀρξάμενος, id est Hoc primum Themistoclis specimen ac probatio. Hinc virum spectato a linea exorsus. Is, qui in hunc auctorem addidit scholia, putat hoc proverbium finitimum illi: Ἀφ' Ἑστίας ἀρξάμενος, id est A lare exorsus. Mihi magis videtur cognatum illis, quae diximus alibi A capite, A carceribus. Sic enim vocabant unde primum emittebantur equi, quod ipsum et oppidum vocatur auctore Festo. Sumpta est autem metaphora ab his, qui cursu certant in stadiis. Nam iis linea quaedam ducitur, ad quam ex aequo stant, donec currendi signum accipiant, ut ostendit Aristophanis interpres in eo, quem mox citabimus, loco. Tertullianus libro adversum Marcionem primo: Age igitur ad lineas rursus et ad gradum. Ad lineas dixit pro eo, quod est ab integro. 558. I, VI, 58. A carceribus Ἀπὸ βαλβίδων, id est A repagulis sive carceribus. Eandem habet sententiam cum eo, quod proxime retulimus. Aristophanes in Vespis: Καὶ μὴν εὐθύς γ’ ἀπὸ βαλβίδων περὶ τῆς ἀρχῆς ἀποδείξω, id est Atqui protinus a carceribus de fonte rei reserabo, id est ἀπ’ ἀρχῆς, εὐθέως. Interpres ostendit, ut modo dixi, metaphoram mutuo sumptam a stadiis, in quibus carceres erant repagula quaedam, unde cursus initium erat, quae Graeci βαλβῖδας, seu ἀφετηρίας appellant, juxta has linea tendebatur, cui insistebant cursuri. Vnde frequentes illae apud Latinos etiam scriptores formulae a carceribus ad metam, a meta ad carceres. Quae quidem exempla citavimus alibi. 559. I, VI, 59. Nova hirundo Νέα χελιδών, id est Nova hirundo. Suidas hoc adagium citat ex Avibus Aristophanis fallente, sicut opinor, memoria. Nam extat apud hunc poetam in Equitibus his versibus: Ἐξηπάτων γὰρ τοὺς μαγείρους ἐπιλέγων τοιαυτί· Σκέψασθε παῖδες· οὐχ ὁρᾶθ’; ὥρα νέα χελιδών. Οἱ δ’ ἔβλεπον, κἀγὼ’ ν τοσούτῳ τῶν κρεῶν ἔκλεπτον, id est Etenim coquos ego fefelli fatus haec ad illos: Spectate pueri, non videtis ver? nova ecce hirundo. Illi tuentur, interim autem sustuli ipse carnes. Interpres admonet proverbiali figura dictum ac perinde valere, quasi dicas initium veris, propterea quod id temporis appareat haec avis. Quemadmodum et Horatius: Zephyris et hirundine prima. Suidas ait dici solere, quoties verba darentur alicui. Sumptum a joco puerili. Nam hi data opera novam hirundinem adsimulantes videre sese ostendunt aliis, deinde contemplantibus illis et intentis interim quod volunt, surripiunt. Theognis apud Athenaeum libro octavo declarat Rhodiis solenne fuisse quotannis publicis votis invitare hirundinem sub tempus vernum, quod illi χελιδονίζειν appellabant, acclamantes in hunc modum: Ἦλθε, ἦλθε χελιδών, καλὰς Ὠρας ἄγουσα καὶ καλοὺς ἐνιαυτούς, id est Veni, veni hirundo, pulchra tempora adducens ac pulchros annos. Proinde quadrabit in eos, qui falsa spe quapiam injecta fallunt ac nocent. 560. I, VI, 60. Jovis et regis cerebrum Διὸς ἐγκέφαλος, id est Jovis cerebrum, καὶ βασιλέως ἐγκέφαλος, id est regis cerebrum. De cibo vehementer opiparo ac suavi. Aut de molliter delicateque viventibus. Clearchus apud Zenodotum scribit opiparas epulas apud Persas Jovis ac regis cerebrum appellari. Athenaeus libro XII docet Sardanapalum iis, qui voluptatem aliquam essent commmenti, Jovis ac regis cerebrum apponere solitum, cibum opinor exquisitum. Idem libro XIV, Jovis cerebrum inter secundae mensae delitias annumerat. Apud Apuleium in prima Apologia citatur Ennius: Quid scarum praeterii, cerebrum Jovis pene supremi, Nestoris ad patriam hic capitur magnusque bonusque. Ephippus apud Athenaeum, Διὸς ἐγκέφαλον, id est Jovis cerebrum inter secundae mensae lautitias commemorat. Idem cibum praelautum νέκταρος ἄνθος vocat, id est nectaris florem. Atque alibi vinum τῆς Ἀφροδίτης γάλα, id est Veneris lac, ab Aristophane nominatum docet. Rursum alio in loco suaves cibos τῆς Ἑλένης βρώματα, id est Helenae cibos, dictos indicat. 561. I, VI, 61. Non movenda moves Ἀκίνητα κινεῖς, id est Non movenda moves. Quadrabit aut in eos, qui moliuntur ἀδύνατον aliquid aut qui res sacras violant aut qui pacta mutant sive qui conviciis incessunt eos, quibus ob auctoritatem debetur reverentia. Zenodotus inde natum putat, quod fas non sit movere neque aras neque sepulcra neque sacella, quibus reverentia quaedam ac religio debetur. Plutarchus in commentario De daemonio Socratis scribit hanc vocem aeditam cuidam evocanti manes amici defuncti, τὰ ἀκίνητα μὴ κινεῖν. Idem ἐν τῷ Ἐρωτικῷ usurpat in eum, qui receptam de diis opinionem convellere videbatur. Meminit hujus Plato libro De legibus VIII proferens legem, quam Jovis terminalis appellat, ne quis vicini civis aut hospitis limites agrorum moveat, ne quis item urbis aut regionis pomeria moveat malitque quisque saxum ingens movere quam exiguum lapidem foedere jureque jurando fixum, νομίσας, inquit, τὰ ἀκίνητα κινεῖν ἀληθῶς τοῦτο εἷναι, id est existimans hoc esse vere, quod dicitur, non movenda movere. Idem libro De legibus XI: Ἐπὶ πολλοῖς γὰρ δὴ λεγόμενον εὖ τὸ μὴ κινεῖν τὰ ἀκίνητα, id est Inter multa illud recte sane dicitur: ne moveris non movenda. Meminit et ejusdem operis libro tertio. Et in epigrammate quodam ita legitur: Ἀκινήτων ἅπτεται οὐδ’ ἈἹδης, id est Immota haud tangit ne Libitina quidem. Sophocles in Antigone: Ὄρσεις με τἀκίνητα διὰ φρενῶν φράσαι, id est Coegeris me non movenda proloqui. Idem in Oedipo Coloneo: Ἀλλ’ οὐ γὰρ αὐδᾶν ἡδὺ τἀκίνητ’ ἔπη, id est Neque enim suave est verba in auras eloqui, Quae sit nefas movere. Plutarchus in libello De auscultando: Ἐπιθυμία κινοῦσα χορδὰς τὰς ἀκινήτους, id est Cupiditas chordas movens non movendas. Idem Περὶ τῆς ἀδολεσχίας: Κινοῦσα χορδὰς τὰς ἀκινήτους φρενῶν, id est Fides movens minime movendas mentium. Eleganter huc allusit oraculum, quod extat in Eratone Herodoti: Κινήσω καὶ Δῆλον ἀκίνητόν περ ἐοῦσαν, id est Et Delum quamvis sit adhuc immota movebo. Simul enim respexit ad fabulam sive mavis historiam Delon antea fluitantem postea fixam in gratiam Apollinis. Unde Maro: Immotamque coli dedit et contemnere ventos. 562. I, VI, 62. Neque mel, neque apes Μήτε μέλι, μήτε μελίσσας, id est Neque mel, neque apes. In eos dici solitum, qui recusant incommodum ferre, quod sit cum commodo quopiam conjunctum. Veluti si quis apes, quod sint aculeatae, nolit perpeti, is nec melle quidem, quod optat, fruetur. Res enim mortalium ita temperaverunt superi, ut semper incommoditas comes sit commoditatum. Tryphon grammaticus in figuris hoc exemplum adfert paroemiae citatque ex Sappho poetria Lesbia: Μήτ’ ἐμοὶ μέλι, μήτε μέλιττα, id est Neque mihi mel, neque apis. Celebratur mimus ad hanc faciens sententiam: Feras quod laedit, ut quod prodest, perferas. Eodem pertinet illud Plautinum: Fortiter malum qui patitur, post potitur bonum. Idem obscurius quidem, sed tamen eleganter innuit Homerus, ut opinor, per herbam moly, cui radicem nigram, florem lacteum attribuit, radicis nigrae symbolo laboris molestiam significans, qua pervenitur ad animi tranquillitatem, virtutis absolutae praemium. 563. I, VI, 63. Tussis pro crepitu Βὴξ ἀντὶ πορδῆς, id est Tussis pro crepitu. Dici solitum, quoties aliquis perplexus aliud pro alio simulat. Veluti si quis in adulterae domo deprehensus fingeret se quippiam mercatum venisse. Translatum ab iis, qui crepitum clara tussi dissimulant, quod genus homines etiam hoc tempore non raro magno cum risu deprehenduntur. 564. I, VI, 64. Cornicibus vivacior Ὑπὲρ τὰς κορώνας βεβιωκώς, id est Cornicibus vivacior. De vehementer annosis proverbialis hyperbole. Ab avis ejus prodigiosa vivacitate sumpta, de qua ita scribit Plutarchus in commentario, qui inscribitur Περὶ τῶν ἐκλελοιπότων χρηστηρίων, citans Hesiodum sub persona Naidis aetates animalium varias sic complectentem: Ἐννέα τοι ζώει γενεὰς λακέρυζα κορώνη Ἀνδρῶν ἡβώντων· ἔλαφος δέ τε τετρακόρωνος· Σρεῖς δ’ ἐλάφους ὁ κόραξ γηράσκεται· αὐτὰρ ὁ φοῖνιξ Ἐννέα τοὺς κόρακας· δέκα δ’ ἡμεῖς τοὺς φοίνικας Νύμφαι εὐπλόκαμοι, κοῦραι Διὸς αἰγιόχοιο, id est Ter tria secla hominis transmittit garrula cornix, Quatuor at peragit cornicis tempora cervus, Cervinam aetatem corvus ter praeterit ater. Corvinos annos novies agit Indica phoenix. Atqui crispicomae, soboles Jovis alma tonantis, Egredimur decies phoenicia saecula nymphae. Hos versus Hesiodios interpretatus videtur quidam, quisquis fuit. Extat autem carmen inter reliquas Maronis appendices. Estque hujusmodi: Ter binos deciesque novem superexit in annos Justa senescentum, quos implet vita virorum. Hos novies superat vivendo garrula cornix, Et quater egreditur cornicis secula cervus. Alipedem cervum ter vincit corvus, at illum Multiplicat novies phoenix, reparabilis ales. Quem vos perpetuo decies praevertitis aevo, Nymphae Hamadryades, quarum longissima vita est. Hi cohibent fines vivacia fata animantum. Cetera secreti novit deus arbiter aevi. Hos versus ideo pariter libuit subscribere, ut mihi saepius ex tempore, id quod erit necesse vertenti, venia detur, siquando videbor non omnia usquequaque ad amussim reddere, cum in his apparuerit, quantum sibi permiserit antiquitas in traducendis poetarum carminibus. Eandem hanc Hesiodi sententiam oppido quam commode breviterque reddit Plinius Hesiodus, inquiens, cornici novem nostras attribuit aetates. Quadruplum ejus cervis, id triplicatum corvis. Etiam si nonnullis auctoribus haec fabulosa videntur. Inter quos Aristoteles arbitratur homine nullum aliud animal esse vivacius excepto uno elephanto. Martialis: Et cornicibus omnibus superstes, de anu nimium vivace. Item Horatius in Odis: Servatura diu parem Cornicis vetulae temporibus Lycen. Eodem pertinet, quod philosophus ille moriens cornicibus invidisse legitur longaevitatem, quam natura negasset homini. Synesius in epistola quadam: Εἰκός ἐστι κορώνησ ἐνιαυτοὐς ἄρξαι παρ’ ἡμῖν τὸν δικαιὀτατον ἄρχοντα, id est Consentaneum est iustissimum principem cornicis annis apud nos imperaturum esse. 565. I, VI, 65. Tithoni senecta Σιθωνοῦ γῆρας, id est Tithoni senecta. Fabulae tradunt Tithonum adamatum ab aurora in caelum sublatum fuisse atque illius succo perfusum ad tantam pervenisse senectutem, ut tandem optaverit, ut in cicadam verteretur. Lucianus in quodam dialogo: Καὶ ὑπὲρ Σιθωνὸν ἔζη ὁ γέρων, id est Atque ultra Tithonum vivebat senex. Hujus Tithoni personam inducit Aristo Chius in libro De senectute propter vivacitatis miraculum, ut testatur in Catone M. Cicero. Suidas adagium refert hunc in modum: Καταγηράσαις Σιθωνοῦ βαθύτερον, id est Senescas Tithono profundius. 566. I, VI, 66. Nestorea Senecta Itidem certe apud Latinos Nestoris anni in proverbium abierunt, cui treis aetates attribuit Homerus in Odysseae tertio: Σρὶς γὰρ δὴ μιν φασὶν ἀνάξασθαι γένε’ ἀνδρῶν, id est Illum jam exegisse hominum tria secula fama est. Idem affirmat in primo Iliados. Et Juvenalis: Atque suos iam dextra computat annos, tertiam aetatem indicans. Breviter proverbii faciem habebit, quicquid ab iis sumetur, qui insigni vivacitate fuerunt. Vt phoenice vivacior, quem Hesiodus scribit novem corui aetates vivere, et cervo vivacior, corvo vivacior et Tiresia vivacior, quem tragoedia fingit sex aetates hominum vixisse. Et Seribus vivacior, quos Graecis historiis proditum est trecentos annos vivere. Quod genus exempla si quis desideret, legat Lucianum de Macrobiis, id est longaevis, et Plinii septimi libri caput quadragesimum octavum. 567. I, VI, 67. Ultra pensum vivit Lepidum est, quod ait Lucianus in Philopseude: ῾Τπὲρ γὰρ τὸν ἄτρακτον ἤδη βιοῖ, id est Jam enim ultra fusum vivit, hoc est vivit ultra fatalem diem. Allusum ad Parcarum fusos, quibus aevum mortalium evolui fabulantur poetae. Quin et theologi metam vitae fatalem periodum appellant, quam praetercurrere nulli fas sit. 568. I, VI, 68. Facile, cum valemus, recta consilia aegrotis damus In Andria Terentiana ab adolescente non admodum cordato cordatissima simul, et elegantissima sententia profertur: Facile, cum valemus, recta consilia aegrotis damus. Tu, si hic sis, aliter sentias. Ea nata videtur ab oraculo Thaletis philosophi. Nam is, ut auctor est Laertius, interrogatus quidnam esset difficilimum respondit γνῶναι σεαυτόν, id est nosse seipsum, quid facillimum, respondit ἄλλῳ ὑποτίθεσθαι, id est alteri consilium dare. Comicus autem translationis gratiam admiscuit. Euripides in Alcestide: Μὴ νῦν ὑπέρβαιν', ἀλλ’ ἐναισίμως φέρε, id est Ne nimius hic dolor esto, sed modice feras. Verba sunt Herculis Admetum consolantis super uxoris morte. At ille: Ῥᾶον παραινεῖν ἥ παθόντα καρτερεῖν, id est Facilius est monere quam situm in malis Animo temperare. Fertur et huic similis sententia proverbialis: Ἅπαντές ἐσμεν εἰς τὸ νουθετεῖν σοφοί, Αὐτοὶ δ’ ἁμαρτάνοντες οὐ γινώσκομεν, id est In admonendo sapimus omnes, verum ubi Peccamus ipsi, non videmus propria. Ducta est sententia a communibus hominum moribus. Omnes enim aegrotantibus recte praecipiunt, quid fugiendum, quid agendum, et obiurgant nonnumquam, quod salutis causa non obtemperent bene monentibus. Ipsis posteaquam in morbum inciderint, non succurrunt illa praeclara monita, sed aliis item monitoribus et objurgatoribus est opus. Porro cupiditas omnis animi morbus est, quo velut excaecatus aut non perspicit aut, si perspicit, sequi non potest ea, quae sunt ad salutem necessaria. Nam Phaedria Terentianus prudens et sciens in flammam manum mittit et vivus vidensque perit. Item Horatius fugienda sequitur fugiens quae profore credit. Perspicit avarus aliquando, quam prodigiosa res sit ambitio. Contra ambitiosus avari morbum pervidet et uterque alteri in alieno malo recte consulit, neuter in suo sapit. 569. I, VI, 69. Quae supra nos, nihil ad nos Σὰ ὑπὲρ ἡμᾶς, οὐδὲν πρὸς ἡμᾶς, id est Quae supra nos, nihil ad nos. Dictum Socraticum deterrens a curiosa vestigatione rerum caelestium et arcanorum naturae. Refertur proverbii vice a Lactantio libro tertio, capite vigesimo. Ex his, inquit, unum eligam, quod ab omnibus sit probatum. Celebre hoc proverbium Socrates habuit: Quod supra nos, nihil ad nos. Torqueri potest et in illos, qui de nociis principum aut theologiae mysteriis temere loquuntur. Vertere licebit et in contrarium: Quae infra nos, nihil ad nos, ubi significamus res leviusculas, quam ut nobis curae esse debeant. 570. I, VI, 70. Notum lippis ac tonsoribus Quae jam in ora vulgi abierunt, omnibus tonsoribus ac lippis nota dicuntur, propterea quod olim in tonstrinarum consessibus omnes rumores narrari consueverunt. Quod indicat Aristophanes in Pluto: Καίτοι λόγος γ’ ἦν νὴ τὸν Ἡρακλέα πολὺς Ἐπὶ τοῖσι κουρείοισι τῶν καθημένων, Ὡς ἐξαπίνης ἀνὴρ γεγένηται πλούσιος, id est Hercle profecto sermo erat videlicet In officicinis desidentium frequens Tonsoriis hominem repente divitem Factum esse. Et apud Terentium Antipho in tonstrina de puella cognoscit. Item Horatius de tonstrina: Gaudent ubi vertice raso Garrula securi narrare periculae nautae. Idem in Sermonibus: Opinor, Omnibus et lippis notum et tonsorιbus esse, ubi proverbium explicuit significans rem vulgo jactatam. Nam lippi in tonsorum officinis desident expetentes remedium oculorum. De tonsorum garrulitate complura lectu digna tecenset Plutarchus in libello, quem scripsit de futili loquacitate. Quorum unum illud referre non pigebit. Cum aliquando, inquit, in tonstrina sermo esset de Dionysio dicereturque tyrannidem illius adamantinam esse et inexpugnabilem, ridens tonsor, Haeccine, inquit, loqui vos de Dionysio, in cujus jugulo ego subinde teneo novaculam ? Quod dictum simulatque Dionysius rescisset, tonsorem in crucem sustulit atque ita, quod ait Plinius, voces per jugulum rediere in auctorem. Vt autem tonsorum genus usque adeo loquax sit, id existimat esse in causa, quod in eorum officinas loquacissimi quique conveniant desideantque, quorum assiduo convictu garrulitatis morbo inficiuntur et ipsi. Quas ob res Theophrastus, ut idem testis est Plutarchus, τὰ κουρεῖα ἄοινα συμπόσια, id est sine vino compotationes, appellavit, quod illic loquacitate ceu temulenti reddantur homines. Simili infamia laborant balneatores, quod illic quoque desideant ociosi garrientes quidlibet. Quin hinc factum est, ut veteres aerarias officinas λέσχας dixerint, ut indicavit loannes grammaticus, quod hybernis frigotibus huc sese turba tenuium teporis gratia conferre consueverit ibique desidens otiosis fabulis tempus fallere. Haec loca velut ignavis apta Hesiodus jubet vitare agricolam: Πὰρ δ’ ἴθι χαλκεῖον θῶκον καὶ ἐπαλέα λέσχην Ὥρῃ χειμερίῃ, id est Mensibus hibernis valeat ferraria sedes, Ac nugae tepidae. 571. I, VI, 71. Optat ephippia bos piger, optat arare caballus Oppido quam eleganter extulit Horatius: Optat ephippia bos piger, optat arare caballus. vitium illud significans humanis ingeniis insitum, ut semper alienam sortem magis mirentur, suam contemnant ac fastidiant, optent inexperta, experta damnent. Siquidem ephippia vocantur, quas vulgo sellas equestres appellant additas in hoc, ut commodius sedeat eques. Veteres bubus arabant non equis. Videtur esse sumpta allegoria ex apologo quopiam. Citra metaphoram dixit Terentius: Nostri nosmet pοenitet. 572. I, VI, 72. Fertilior seges est alieno in arvo Ovidius mutavit metaphoram eundem explicans sensum: Fertilior seges est alteno semper in arvo Vicinumque pecus grandius uber habet. Persius satyra sexta: Securus et angullus ille / Vicini, quia pinguior. In eandem sententiam celebratur et mimus, unus, ut opinor, ex illis Publii ab Aulo Gellio laudatis: Aliena nobis, nostra plus aliis placent. Et Horatius: Qui fit, Mecaenas, ut nemo, quam sibi sortem Seu ratio dederit seu fors objecerit, illa Contentus vivat, laudat diversa sequentes ? 573. I, VI, 73. Fecem bibat, qui vinum bibit Haud dubium quin proverbialiter dixerit Aristophanes in Pluto fecem epotandam eidem, qui vinum ebrius ebiberit, id est, qui fruitus sit optimis, eundem boni consulere debere deteriora: Ὅμως δ’ἐπειδὴ καὶ τὸν οἷνον ἠξίους Πίνειν, συνεκποτέον ἐστὶν τὴν τρύγα, id est At ubi haud gravatus bibere vinum es, fex item Tibi nunc eidem est ebibenda scilicet. Verba Chremyli de muliere, quae quondam vernans ac florens aetate placuerat, tum anus fastidiebatur a juvene. 574. I, VI, 74. Croeso, Crasso ditior Apud Graecos opulentia Croesi, Lydorum regis, in proverbium abiit praesertim nobilitata dicto Solonis. Apud Romanos item M. Crassi, cui cognomentum etiam divitis additum est. Hic negabat divitem esse, nisi qui reditu annuo legionem tueri posset. In agris suis sestertium vicies mille possedit. Commemorantur et alii nonnulli apud Plinium libro tricesimotertio, capite decimo et item tertio, qui immodicas opes possederunt atque in his est Aristoteles, sanctus ille philosophus ac nostratium theologorum pene deus, cujus haeredes in auctione septuaginta patinas venum produxisse leguntur. Verum non itidem in vulgi cessere sermonem. Proinde nihil attinet hoc loco referre. Festivior erit adagii figura, si numerum etiam commutemus ut divus Hieronymus: Croesos licet spires, et Darios, litterae marsupium non sequuntur. Horatius et Arabum gazas dixit pro cumulatissimis opibus non sine specie proverbiali, quemadmodum et Persicos apparatus pro nimis exquisitis ac sumptuosis. 575. I, VI, 75. Pactoli opes Σὸν Πακτωλοῦ πλοῦτον, id est Pactoli divitias pro summis opibus alicubi dixit Philostratus. Est autem Pactolus Lydiae fluvius ex monte Tmolo profluens, aureis scatens harenis, unde et χρυσοθόας a poetis cognominatus. Cujusmodi narratur et Tagus in Iberia et Ganges in India et Hebrus in Thracia. Plinius addit Padum in Italia negatque ullum esse aurum absolutius quam id, quod in fluviis reperitur, utpote cursu ipso trituque perpolitum. Horatius in Epodis: Sis pecore et multa dives tellure licebit Tibique Pactolus fluat. Juvenalis: Tanti tibi non sit opaci Omnis harena Tagi quodque in mare volvitur aurum. Has hyperbolas in varios usus accommodare licebit. Veluti si quis dicat: Hos tantos sumptus sustinere nemo queat, ne si Pactolus quidem illi domi fluat. Hujus hominis cupiditatem ne Tagus quidem ipse possit explere. Nihil mediocre sperabat, sed totos Pactolos ac Tagos animo conceperat. Aut Pactolos pollicebatur, id est divitias effertissimas. 576. I, VI, 76. Iro, Codro pauperior Contra Iri et Codri paupertas proverbio locum fecit. Ovidius: Irus erit subito, qui modo Croesus erat. De Codro Juvenalis: Tota domus Codri rheda componitur una. De Iro mentionem facit Homerus Odysseae Σ scribitque eum publicum fuisse mendicum apud Ithacenses corpore specieque praegrandi a matre dictum Arnaeum a juvenibus Irum fuisse nominatum, quod iret nuntius, quo jussus esset. Cum hoc commissus Ulysses, cum haberetur et ipse pro mendico, ejicit hominem. Quin et Hecale paupertate nobilis est, cujus meminit Plautus in Cistellaria: Siquidem eris ut volo, nunquam Hecale fies. Meminit et Ovidius: Cur nemo est, Hecalen, nulla est quae ceperit Irum ? Nempe quod alter egens, altera pauper erat. His formulis, quot modis uti liceat, in operis ingressu satis ostendimus. 577. I, VI, 77. Mysorum postremus Μυσῶν ἔσχατος, id est, Mysorum extremus. Strabo Geographiae libro duodecimo refert Mysorum populum usqueadeo contemptum fuisse, ut proverbio locum fecerit. Id usurpat M. Tulljus in oratione pro Lucio Flacco. Quid, inquit, porro in Graeco sermone tam tritum atque celebratum est quam si quis despicatui ducitur, ut Mysorum ultimus esse dicatur? Idem ad Quintum Fratrem: Nisi me forte Paconii nescio cujus, hominis ne Graeci quidem at Mysi aut Phrygis potius, querelis moveri putas, nimirum gentis ejus contemptum declarans. Summum itaque despectum et infimam humilitatem hoc adagio significabimus. 578. I, VI, 78. Mysorum ultimus navigat Ἔσχατος Μυσῶν πλεῖν, id est, Mysorum postremus navigare, proverbiali joco dicebatur, qui frustra laboraret. Origo proverbii, sicuti fit in plerisque, non uno narratur modo. Quidam tradunt olim Graecis pestilentia laborantibus oraculo responsum esse, ut ad ultimum Mysorum navigarent. Ac primum quidem ambigebant, quid sibi vellet oraculum. Tandem diu circumacti reppererunt Aeolidem in extremis Mysorum esse sitam atque eo demigrandum esse monuisse numen. Alii scribunt Telepho post interemptos avunculos consulenti Pythium, quo gentium sibi demigrandum foret — nam antiquitus mos erat homicidis solum vertere — responsum, uti ad extremam Mysorum regionem sese conferret, venisseque in Teuthraniam, quae Mysiae extrema pars, atque ejus loci principatum obtinuisse. Sunt qui dicant hunc non ob caedem avunculorum fugisse, sed uti matrem quaereret, quam in Teuthrania tandem invenerit. Proverbium autem dictitatum, ubi dura quaepiam imperarentur factuque difficilia. 579. I, VI, 79. Tangere hulcus Κινεῖν ἥ θιγεῖν τὸ ἕλκος, id est Movere seu tangere hulcus, est movere dolorem ejusque rei facere mentionem, quae nos magnopere urat. Terentius: Quid minus necesse fuit quam hoc hulcus tangere? Quo loco Donatus admonet subesse proverbium. Octavius Augustus, ut auctor est Tranquillus, filiarum Juliarum et neptis infamem vitam morte ipsa gravius tulit nec eas aliter appellare consuevit quam treis vomicas aut tria carcinomata sua, nimirum quod earum non sine magno dolore suo recordaretur. Hanc metaphoram M. Tullius oppido quam eleganter expressit in Clodium, qui populum fame jam exasperatum contionibus insuper seditiosis in rabiem agebat. Ut tu, inquit, in hoc hulcere tanquam unguis exsisteres. Plutarchus De adulatione: Κρυφίου δὲ λόγου κινήσαντος ἕλκος, id est Arcani sermonis cum movisset hulcus. 580. I, VI, 80. Refricare cicatricem Cum dolor temporum spatio jam mitior renovatur, refricari cicatrix dicitur. Notum unde ducta metaphora. Nempe a corporali vulnere, quo iam coiit cicatrice obductum. Quae si frictu denuo aperiatur, recrudescit vulneris pristini dolor. Cicero ad Atticum: Appii vulnera non refrico. Idem in Rullum: Ne aut refricare obductam reipublicae cicatricem viderer. Idem refricare dolorem dixit libro De oratore secundo. Dicimus et refricare memoriam et suffricare memoriam pro eo, quo est leviter renovare, sed in malam fere partem. 581. I, VI, 81. Odorari ac similes aliquot metaphorae Translationes quae ducuntur a corporis sensibus, quoniam velut ad manum sunt et quasi de proximo sumuntur, omnes ferme proverbiales sunt, quemadmodum admonuimus in operis hujus initio. Velut odorari pro resciscere et sagaciter deprehensum atque animadversum cognoscere. Odor pro suspicione ac rumore. Cicero: Est nonnullus odor dictaturae. Olfacere apud Terentium in Adelphis pro deprehendere. Subolere apud eundem pro suspectum esse. Obolere pro molestum esse aut esse in suspicione. Unde et nasuti dicuntur et emunctae naris et muccosis naribus. Denique nasus ipse in proverbium abiit pro judicio. Horatius: Non quia nullus / Illis nasus erat. Et putent, quae displicent. Huc pertinent et illa: Olet mendacium. Redolent Atticismum. Olent lucernam. Itidem gustum rei vocamus veluti primam illam experientiam et degustationem quasique specimen. Cicero ad Atticum: Hominem degustes. Idem ad eundem. Et Latinus ille tuus Atticismus ex intervallo regustandus. Unde et salivam primam dicimus primum illum gustum, quem pueri tanquam a nutricibus imbibimus. Et palato satisfacere dicitur quod animo placet. Et devorare dicimur, cum rem alioqui acerbam veluti citra sensum perferimus translatione sumpta ab his, qui amara catapotia tanquam invito palato solent absorbere. Vnde aliquoties apud Ciceronem et Fabium: devorare taedium, absorbere molestiam. Affinia sunt illa: Sapiunt arrogantiam. Resipiunt juvenile quiddam. Concoquere item pro vincere molestiam. Nauseare, cum taedio audire. Evomere, dicere quod dolor non sinebat reticere. Et expuere miseriam ex animo. Consputare pro lacessere maledictis. Despuere pro contemnere. Stomachari pro indignari. A visu item multae ducuntur metaphorae ut oculis ferre pro vehementer amare curaeque habere. In oculis esse, obversari oculis pro eo, quod est recordari et in memoria cogitationeque esse. Respicere, curam agere et rationem habere. Prospicere, in posterum consulere. Despicere, fastidire. Suspicere, mirari. Connivere pro data opera dissimulare. Caecutire, hallucinari pro falli judicio. Verum haec longius persequi nec hujus est instituti et infiniti fuerit operis. Quare quamquam istiusmodi videntur ad proverbiorum cognationem pertinere, tamen ea minutius exactiusque conquirere non est sententia, maxime quod iam hanc provinciam sibi sumpsit Ricardus Paceus, natione Britannus, cujus et saepius libet meminisse, juvenis — ut nihil interim dicam de moribus — prorsum tali dignus ingenio, Graecae pariter ac Latinae litteraturae cum primis eruditus, tum haud mediocriter exercitatus in evolvendis omnijugae professionis auctoribus, deinde oculatissimus in annotandis iis, quae lectorum vulgus illotis, ut aiunt, pedibus praetereunt. Denique judicii nequaquam juvenilis, sed excussi exactique. Hic, inquam, felicibus Musarum auspiciis opus animo concepit, jam, opinor, etiam prae manibus habet magno, ni fallor, usui futurum politioris litteraturae studiosis, in quo quicquid est apud utriusque linguae scriptores insignium metaphorarum, quicquid festiviter ac scite dictorum, quicquid hujusmodi gemmarum ac delitiarum orationis, in unum volumen concinnare destinat. 582. I, VI, 82. Mihi istic ne seritur nec metitur Plautus in Epidico sane quam elegans adagium usurpavit: Mihi, inquiens, istic nec seritur nec metitur, id est ista res nihil ad me pertinet, ut quae neque meo fiat periculo neque emolumento. Metaphora notissima est. Etenim qui sementem facit, is suo impendio suoque periculo facit. Qui metit, compendium accipit et in tuto est. Diversum est huic, quod est apud Plautum in Mercatore: Tibi aras, tibi occas, tibi seris, tibi eidem metis. 583. I, VI, 83. Ab ipso Lare Ἀφ’ Ἑστίας ἄρχου, id est A lare incipe, hoc est a domesticis ac familiaribus initium sumito. Recte dicetur in magistratus et alienae vitae censores, quorum officium est, ut in primis suos suorumque vitam corrigant. Nam Ἑστίαν Graeci vocant, quem nos Larem ac Vestam vocamus. Aristophanes Σφηξίν: Οὔκ, ἀλλ’ ἵνα Ἀφ’ Ἑστίας ἀρχόμενος ἐπιτρίψω τινά, id est Non verum ut aliquem exorsus a Lare obteram. Ductum a vetusto ritu sacrorum, in quibus primitiae Laribus immolabantur. Aristocritus citante interprete fabellam hujusmodi refert. Cum devictis Titanibus Jupiter imperio potitus esset, Vestae permisit optionem, ut quicquid vellet, eligeret e regni partibus. Illa primum virginitatem poposcit, deinde sacrorum omnium, quae diis immolarent homines, primitias. Inde abiisse in consuetudinem, ut in omni sacro primae partes Lari tribuerentur. Vsus est hoc adagio Plato in Euthyphrone: Βουλοίμην ἄν, ὧ Σώκρατες, ἀλλ’ ὀρρωδῶ μὴ τοὐναντίον γένηται. Ἀτεχνῶς γὰρ ἀφ’ Ἑστίας δοκεῖ μοι ἄρχεσθαι κακουργεῖν τὴν πόλιν σὲ ἐπιχειρῶν ἀδικεῖν, id est Equidem cupiam, verum vereor, ne res in diversum exeat. Nam mihi quidem laedendae reipublicae ab ipso Lare facere videtur initium, cum te tentat laedere. Plutarchus in libello De Polyphilia: Πρῶτον μὲν οὖν ὥσπερ ἀφ’ Ἑστίας ἀρξάμενοι, id est Primum igitur velut a Lare exorsi. Totidem ferme verbis utitur in commentario Περὶ τῶν ὑπὸ τοῦ θείου βραδέως τιμωρουμένων. Usurpat et in libello, quem scripsit adversus Herodotum. Aristides in Pericle: Ὁ δ’ ἀφ’ Ἑστίας ἀρξάμενος τῆς αὐτὸς αὑτοῦ τὸ σύμμετρον Ἡρεῖτο πρὸ τοῦ πλείονος, id est At ille a suo ipsius exorsus Lare maluit aequalitatem sequi quam reliquos antecellere. Interpres admonet dici solitum de iis, qui ab ipso statim initio vel boni sunt vel mali. Quasi dicas Ab ipsis incunabulis, quod Lar statim nascentes excipiat. 584. I, VI, 84. Propria vineta caedere Huic affine est illud Horatianum: Ut vineta egomet caedam mea, id est Ut a me ipso incipiam et poetas ipse poeta carpam ac lacerem. Translatum videri potest vel ab amputantibus vineam vel ab iis, qui per injuriam novellas vites laedunt. Horatius in Epistolis: Multa quidem nobis facimus mala saepe poetae, Ut vineta egomet caedam mea. 585. I, VI, 85. Aedibus in nostris quae prava aut recta geruntur Aulus Gellius scribit hunc Homericum versiculum, qui est Odysseae Δ, proverbii vice semper in ore fuisse: Ὅττι τοι ἐν μεγάροισι κακῶν τ’ ἀγαθῶν τε τέτυκται, id est Aedibus in nostris quae prava aut recta gerantur. Quod alii tribuunt Socrati, Diocles asscribit Diogeni, ut refert Laertius. Socrates autem hoc dicto dehortans a studio rerum naturalium ac supernaturalium, item a disciplinis mathematicis revocabat ad curam moralis philosophiae, quod haec tractat ea, quae proprie ad nos pertinent. Plutarchus in commentario De servanda bona valetudine proverbii vice usurpavit: Εἰ μᾶλλον αὑτὸν οἴεται προσήκειν γεωμετρίας ἥ διαλεκτικῆς καὶ μουσικῆς ὁρᾶσθαι μεταποιούμενον ἥ ζητεῖν καὶ μανθάνειν βουλόμενον, Ὅττι τοι ἐν μεγάροισι κακόν τ’ ἀγαθόν τε τέτυκται, id est Si magis officii sui putat esse, ut in geometriae, dialecticae musicaeque studio versari videatur quam ut inquirat cupiatque cognoscere, Aedibus in propriis quae prava aut recta gerantur. Quo versu monemur, ut ea potissimum, quae ad nosipsos pertinent, curemus, externa atque aliena ne inquiramus. Quo vitio festiviter Martialis Olum quendam notat, qui malorum alienorum erat observator curiosissimus et taxator acerrimus, cum ipse uxorem haberet adulteram, filiam viro maturam deberetque etiamnum pro togula. Diogenes Cynicus, cui carmen hoc, ut modo dixi, semper in ore consuevit esse, grammaticos nimis ridicule facere aiebat, qui tanto studio Ulyssis mala inquirerent, sua ignorarent. Huc referri potest et illud apud Homerum pene sollenne. Habetur enim Iliados Ζ, Odysseae Α, Θ et Υ: Ἀλλ’ εἰς οἷκον ἰοῦσα τὰ σαυτῆς ἔργα κόμιζε, id est Quin in tecta abiens tua propria munia cura. Plutarchus πολυρπαγμοσύνην definit φιλομάθειαν ἀλλοτρίων κακῶν, id est Curiositatem, studium aliena mala cognoscendi. Atque id hominum genus Lamiis similes ait, quae domi oculos reconditos habent, foras egressurae reponunt. Atque ita fit, ut domi caecutiant, foris sint oculatissimae. In hujusmodi praepostere oculatos eleganter torseris illud Sophoclis de senibus dictum: Πόρρωθε λεύσων ἐγγύθεν δὲ πᾶς τυφλός, id est Procul videns, sed cominus videns nihil. Nam in senibus accidit, ut propius admota non cernant, longius semota videant, atque hujus rei causam reddit Plutarchus Convivialium quaestionum prima decade. 586. I, VI, 86. In se descendere In se descendere est sua ipsius vitia quempiam inspicere. Translatum vel a fodinis vel a cellis, in quas qui descendunt, qui illic repositum reconditumque sit, nosse possunt. Allusum est autem ad specus illos et sinus humani cordis, quibus Momus fenestram adhiberi voluit. Persius: Ut nemo in sese tentat descendere, nemo, Sed praecedenti spectatur mantica tergo. 587. I, VI, 87. Tecum habita Proximum Homerico carmini videtur et illud ejusdem Persii: Tecum habita, ut noris quam sit tibi curta supellex. Id est domi tuae vivito, ut intelligas quam tenuis sit tua fortuna. Translatum ab iis, qui in principum familiis agunt et, ut vulgo fit, ex alienis opibus perinde quasi suis intumescunt; quibus si domi vivendum sit, vix salinum habeant, quod apponant. Tecum igitur habita, id est tuapte supellectile te metire ac tuis ipsius malis bonisve te ipsum expende. Haud scio an huc pertineat, quod scribit M. Tullius in Catone majore secum, ut dicitur, vivere. 588. I, VI, 88. Messe tenus propria vive Idem diversa explicuit metaphora Persius satyra sexta: Messe tenus propria vive, id est Sumptum facito pro modo facultatum tuarum. Ab agricolis traductum, qui sumptus annuis agrorum proventibus metiuntur. Neque enim res consistere potest, cum quaestum superat sumptus, quemadmodum ait Plautus. Ostentatorem divitiarum elegante verbo Alexis apud Athenaeum libro sexto πτωχαλαζόνα dixit, eodem verbo declarans fastum cum paupertate conjunctum. Nunc mundus hoc hominum genere plenus est, qui plusquam tyrannicum fastum cum paupertatis professione conjungunt. 589. I, VI, 89. Tuo te pede metire Ad eandem sententiam pertinet illud Horatianum: Metiri se quemque suo modulo ac pede verum est. Lucianus in libello, cui titulus, Ὑπὲρ τῶν εἰκόνων: Ἀλλὰ διακρίνῃς καὶ παραμετρῆς τῷ οἰκείῳ μέτρῳ ἑκάτερον, id est Verum dijudices dimetiarisque propria utrunque mensura. Nimirum hoc est, quod dixit Horatius suo modulo, οἰκείῳ μέτρῳ et tanquam interpres sui adiecit ac pede. Pindarus item: Φρὴ δὲ καθ’ αὑτὸν αἰεὶ παντὸς ὁρᾶν μέτρον, id est Oportet autem juxta suam quenque conditionem uniuscujusque rei spectare modum. Et Aristophanes in Avibus: Οὐκ ἀναμετρήσεις σαυτὸν ἀπιὼν ἀλλαχῆ, id est Non ipse te remetieris hinc loci Alio profectus. Monet adagium, ne quis se dilatet ultra conditionem suam neve seipsum ex assentatorum laudibus aut vulgi opinione aut fortunae favore, verum propriis ac veris dotibus animique virtutibus aestimet. Translatum ab iis, qui corporis humani modum pedum numero aestimant. Porro justa cujusque hominis mensura septem ipsius pedibus constat, si quid pictoribus et statuariis credimus. Eodem pertinet illud Martialis: Qui sua metitur pondera, ferre potest. 590. I, VI, 90. Non videmus manticae quod in tergo est Catullus in Scazonte: Sed non videmus manticae quod in tergo est, id est Non videmus nostra ipsorum vitia, cum aliena curiosis oculis perspiciamus. Proverbium natum est ex apologo quopiam Aesopico, qui fertur hujusmodi apud Stobaeum: Αἴσωοπος ἔφη δύο πήρας ἕκαστον ἡμῶν φέρειν, τὴν μὲν ἔμπροσθεν, τὴν δ’ ὄπισθα· καὶ εἰς μὲν τὴν ἔμπροσθεν ἀποτιθέναι τὰ τῶν ἄλλων ἁμαρτήματα, εἰς δὲ τὴν ὄπισθα τὰ ἑαυτῶν. Quorum verborum haec ferme sententia. Finxit Aesopus singulos mortales binas habere manticas, hoc est peras, alteram ante pectus, alteram a scapulis tergoque propendentem. Sed in priorem, inquit, aliena vitia immittimus, in posteriorem nostra. Persius: Ut nemo in sese tentat descendere, nemo, Sed praecedenti spectatur mantica tergo. Horatius: Respicere ignoto discet pendentia tergo. Divus Hieronymus: Sed illa est vera inter amicos reprehensio, si nostra opera non videntes aliorum juxta Persium manticam consideremus. 591. I, VI, 91. Festucam ex alterius oculo ejicere Hanc humani ingenii caecam φιλαυτίαν non solum poetarum litterae, verum etiam Evangelicae — neque enim gravabuntur in hunc citari ordinem — notarunt, cum aiunt quosdam esse, qui festucam videant in oculo fratris, in suo trabem non vident, id est aliorum vel minimis vitiis offenduntur, suis et maximis blandiuntur. Sic enim habet Matthaeus: Σί δὲ βλέπεις τὸ κάρφος ἐν τῷ ὀφταλμῷ τοῦ ἀδελφοῦ σου, τὴν δὲ ἐν τῷ σῷ ὀφθαλμῷ δοκὸν οὐ κατανοεῖς ; ἥ πῶς ἐρεῖς τῷ ἀδελφῷ σου· ἄφες ἐκβάλω τὸ κάρφος ἐκ τοῦ ὀφταλμοῦ σου, καὶ ἰδοὺ ἡ δοκὸς ἐν τῷ ὀφταλμῷ σου ; id est Quid autem vides festucam in oculo fratris tui, trabem vero, quae in oculo tuo est, non intelligis? Aut quomodo dices fratri tuo, sine ejiciam festucam ex oculo tuo et ecce trabes in oculo tuo? Sic enim ad verbum Graeca reddita sonant. Divus Hieronymus Qui per trabem, inquit, oculi sui, festucam alterius nitatur eruere. Hoc hominum genus Horatius eleganter notat Cum tua, inquiens, pervideas oculis mala lippus inunctis, Cur in amicorum vitiis tam cernis acutum Quam aut aquila aut serpens Epidaurius? Idem alibi: Qui ne tuberibus propriis offendat amicum Postulat, ignoscat verrucis illius aequum est. Quod ipsum proverbii speciem evidentem ante se gerit. Tubera maiora vitia dixit, verrucas minora, quae alibi nevos appellavit. 592. I, VI, 92. Intra tuam pelliculam te contine Intra tuam pelliculam te contine. Porphyrion proverbium esse admonet, quo vetamur obliti sortis nostrae majora conari quam pro nostra facultate. Idque inde sumptum putat, quod olim ductores in pellibus, hoc est pelliceis tentoriis dormitarent. Mihi videtur rectius referri ad asinum illum Cumanum, quem apologi fabulantur adaptasse sibi leonis exuvium atque ita sese ad tempus pro leone gessisse. Verum eam rem illi magno fuisse malo, cum agnitus et magno omnium risu aliena apposititiaque exutus pelle fustibus ad necem caederetur. Neque absurde quis ad Cleonem Atheniensem referat, qui ex byrsopola, hoc est coriario, creatus exercitus ductor fortuna favente victoriam reportavit, capta Pylo suam ipsius civitatem furto spoliavit atque ad eum modum ad summas opes evectus est, tandem per alium eiectus maleque acceptus poenas dedit, quod non in propria pelle quiesset. Hic inducitur in Aristophanis comoedia, cui titulus Equites, neque non aliis locis subinde mordetur ab eodem poeta. Huc nimirum videtur allusisse Plautus, cum militem gloriosum et jactabundum fingit elephantino corio circumtectum non suo, sive quod stolidum significaret sive quod maiora quam pro facultate loquentem. Horatius: Et merito, quoniam in propria non pelle quiessem. Martialis in sutorem quendam, qui Cleonis exemplo prius ad summas evectus divitias, ut venti erant, ita velum in altum sustulit, deinde ad pristinam rursus inopiam largitionibus suis redactus est, ut nihil iam esset nisi cerdo, Lusisti, inquit, satis est, sed te, mihi crede, memento Intra pelliculam cerdo tenere tuam. Item Seneca in epistolis: Sapientem undique submovent et intra cutem suam cogunt. Id citra metaphoram sic extulit Ovidius: Crede mihi, bene qui latuit, bene vixit, et intra Fortunam debet quisque manere suam. Allusit huc et Lucianus in Imaginibus: Οὐκ ἔτι μένουσιν ἐπι τῶν ὑπαρχόντων, id est Non jam manent in his, quae adsunt, de his, qui fortunae successibus elati suae conditionis non satis meminerunt. Denique mihi non absurdum videtur, si proverbium referatur ad Marsiae excoriati fabulam, qui, quoniam parum memor suae conditionis ausus est cum Apolline certare, sua pelle exutus est. 593. I, VI, 93. Pennas nido maiores extendere Est apud Horatium in Epistolis non dubium quin proverbialis metaphora Pennas nido maiores extendere pro eo, quod est rem fortunamque, quam mediocrem aut tenuem a majoribus acceperis, auctiorem reddere. Quod quidem, si virtute fiat, summa laus est, tantum abest, ut vitio dandum existimem. Me, inquit, libertino natum patre et in tenui re, Majores pennas nido extendisse loqueris, Ut quantum generi demas, virtutibus addas. Translatum ab avium pullis, qui sic grandescunt subnascentibus plumis, ut materno nido capi non possint. 594. I, VI, 94. In tuum ipsius sinum inspue Hac nostra tempestate multis regionibus hoc circumfertur adagium. Jubent enim hominem aliena vitia taxantem in suum ipsius sinum inspuere tanquam admonentes, ut domesticorum malorum recordatione desinat arrogantius insectari vitam alienam. Idem antiquis fieri solere colligi utcunque potest ex verbis Plinianis, qui lib. XXVIII, cap. IV scribit hunc in modum: Veniam quoque a deis spei alicujus audacioris petimus in sinum spuendo. Idem in eodem capite scribit, ex auctoritate Salpae torporem sedari quocunque membro instupente, si quis in sinum expuat. Quorum utrunque non prorsus abhorret a nostro vulgato proverbio. Siquidem qui carpit aliena, spe quadam improba peccat, quasi speret sibi nihil simile a quoquam opprobrari posse, cum nemo sit, qui non aliquo vitio teneatur. Et qui proprii mali quasi sui ipsius sensu caret, ceu torpore quodam tenetur. Seneca libro De beneficiis septimo: Fortasse vitium de quo quereris, si te diligenter excusseris, in sinu invenies. Lucianus in apologia De mercede servientibus: Καὶ ὅτι οὐκ εἰς τὸν κόλπον πτύσας πρότερον ἠξίους κατηγορεῖν, id est Quodque non prius in tuum ipsius sinum inspueris, quam accusare coeperis. Idem in Votis, Ὑπερμαζᾶς γε, ὧ Ἀδείμαντε, καὶ ἐς τὸν κόλπον οὐ πτύεις, οὐδὲ οἷσθα ὅστις ὥν ναυκληρεῖς. Jocatur quispiam in amicum, quod tanquam oblitus sui opes immensas imaginaretur neque in sinum spueret, ut agnosceret, quisnam esset. Idem indicat Theocritus ecloga sexta. Nam Polyphemus cum paulo arrogantius suam formam extulisset: Ὡς μὴ βασκανθῶ δὲ τρὶς εἰς ἐμὸν ἔπτυσα κόλπον· Σαῦτα γὰρ ἁ γραία με Κοτυτταρὶς ἐξεδίδαξεν. Quorum carminum haec ferme sententia est: Ne quid me laedat invidia neve noceat fascinatio, ter in meum inspui sinum. Nam id me Cotyttaris anus docuit. Scholiastes addit eum morem sua etiamnum aetate durasse mulierculis, ut abominantes invidiam in sinum expuant. Refert et Callimachi versum: Δαὶμων, τί κόλποισιν ἐπιπτύουσι γυναῖκες ; id est O fortuna, sinum mulier cur conspuit omnis ? Huc fortasse pertinet, quod ait Lucianus in Necyomantia: Σρὶς ἄν μου πρὸς τὸ πρόσωπον ἀποπτύσας, id est Postea quam ter mihi despuisset in faciem. Nec alienum hinc est quod in secunda satyra scripsit Persius: Frontemque atque uda labella Infami digito et lustralibus ante salivis Expiat. E simili superstitione profectum est quod indicat Athenaeus libro primo priscos ad depellenda mala solitos ter abstergeri. Refert versiculum hunc Cyrenaei: Σρὶς δ’ἀπομαξαμένοισι θεοὶ διδόασιν ἄμεινον, id est Ter vero abstersis melius bona numina donant. 595. I, VI, 95. Nosce teipsum Ad eandem sententiam pertinent tria illa inter omnia sapientum apophthegmata vel maxime celebrata, adeo ut, quemadmodum in Charmide testatur Plato, pro foribus templi Delphici ab Amphictyonibus inscripta veluti digna deo viserentur. Quorum primum est Γνῶθι σεαυτόν, <id est> Nosce teipsum. In quo modestiae mediocritatisque commendatio est, ne nobis vel maiora vel etiam indigna sequamur. Nam hinc omnis vitae pestis oritur, quod sibi quisque blanditur et quantum aliis praeter aequum detrahit, tantum sibi philautiae vitio praeter meritum tribuit. M. Tullius ad Quintum fratrem libro tertio: Et illud γνῶθι σεαυτόν noli putare ad arrogantiam minuendam solum esse dictum, verum etiam ut bona nostra norimus. Fertur hic quoque senarius inter sententias proverbiales: Σὸ γνῶθι σαυτὸν πανταχοῦ ’στι χρήσιμον, id est Ubique confert, ut teipsum noveris. Citatur a Nonio Marcello satyra quaedam Varronis hoc titulo Γνῶθι σεαυτόν. Ovidius De arte amandi: Fama celebrata per orbem Littera, cognosci quae sibi quenque jubet. Juvenalis: E caelo descendit γνῶθι σεαυτόν. Ovidius hanc sententiam ad Pythagoram auctorem refert. Platonicus Socrates ab Apolline profectam arbitratur. Plato in Phaedro: Οὐ δύναμαί πω κατὰ τὸ Δελφικὸν ἐπίγραμμα γνῶναι ἐμαυτόν, id est Nondum possum meipsum juxta Delphicam inscriptionem cognoscere. Sunt qui ex Homero tanquam Oceano hanc quoque mutuo sumptam existiment, apud quem Hector, cum in reliquos omneis impetum faceret, tamen Aiacem ut se praestantiorum declinavit. Sic enim ait poeta: Αἴαντος δ’ἀλέεινε μάχην Σελαμωνιάδαο, id est Congressum Ajacis fugit Telamone creati. Diogenes Thaleti tribuit. Apud hunc Antisthenes Phemonoae asscribit, caeterum Chilonem usurpasse. Thales autem rogatus Σί ἐστὶ δύσκολον ; ἔφη, τὸ ἑαυτὸν γνῶμαι· τί εὔκολον ; ἄλλῳ ὑποτίθεσθαι, id est Quid est difficile? respondit, se ipsum nosse; quid facile? alterum admonere. Macrobius primo in Scipionis somnium commentario tradit cuidam Delphicum oraculum consulenti, quonam itinere posset ad felicitatem pervenire, responsum ad hunc modum: Si teipsum cognoveris. Id autem oraculum redditum fuit Croeso, ut auctor est Xenophon in Paedia Cyri. Citatur a gnomologis Graecis hic ex Antiphane senarius: Εἰ θνητὸς εἷ, βέλτιστε, θνητὰ καὶ φρόνει, id est Praeclare, si mortalis es, mortalia Fac cogites. Eandem sententiam sic extulit Pindarus: Θνατὰ θνατοῖς πρέπει, id est Mortalia mortales decent. Demonax interrogatus quando coepisset philosophari, posteaquam, inquit, coepi nosse meipsum. Socrates quod Apollinis oraculo solus esset sapiens judicatus, cum Graecia tot haberet sophos, sic interpretatur, quod caeteros profitentes se scire quod nesciebant, hoc nomine vinceret, quod sciret se nihil scire et hoc unum se scire profitebatur. Caeterum hanc Socratis modestiam vicit Anaxarchus, qui praedicabat se ne id quidem scire, quod nihil sciret. Apud Menandrum comicum quispiam corrigit hoc omnibus laudatissimum dictum: Κατὰ πόλλ’ ἅν ἐστὶν οὐ καλῶς εἰρημένον Σὸ γνῶθι σαυτόν· χρησιμώτερον γὰρ ἦν Σὸ γνῶθι τοὺς ἄλλους, id est Multis modis dictum videtur perperam Cognosce teipsum; magis enim in rem fuerat hoc Cognosce caeteros. 596. I, VI, 96. Ne quid nimis Alterum diversis verbis eandem ferme sententiam complectitur Μηδὲν ἄγαν, id est Ne quid nimis, quam quidem tanquam vulgo celebratam Terentius in Andria etiam Sosiae libertini personae tribuit. Diogenes Laertius Pythagorae adscribit. Aristoteles tertio Rhetoricorum libro ad Biantem auctorem refert tractans de juvenum immoderatis affectibus, quos ait ubique nimia vehementia peccare; nam et amare nimium pariter et odisse nimium. Senes non item, sed ut ipsius Aristotelis utar verbis: Κατὰ τὴν Βίαντος ὑποθήκην καὶ φιλοῦσιν ὡς μισήσοντες καὶ μισοῦσιν ὡς φιλήσοντες, id est Juxta Biantis admonitionem et amant tanquam osuri et oderunt tanquam amaturi. Sunt qui Thaleti tribuant, sunt qui Soloni teste Laertio. Plato quodam loco ex Euripide citat. Neque desunt, qui ad Homerum veluti fontem referant, cujus hi versus sunt in Odysseae Ο: Νεμεσσῶμαι δὲ καὶ ἄλλῳ Ἀνδρὶ ξεινοδόκῳ, ὅς κ’ ἔξοχα μὲν φιλέῃσιν Ἔξοχα δ’ ἐχθαίρῃσιν· ἀμείνω δ’ αἴσιμα πάντα, id est Mihi nequaquam is placet hospes, Qui valde praeterque modum simul odit amatque, Sed puto rectius esse, ut sint mediocria cuncta. Idem in Iliados Κ: Συδείδη, μήτ’ ἄρ με μάλ’ αἴνεε μήτε τι νείκει, id est Ne nimis aut laudes, Tytida, aut vituperes me. Equidem ad Hesiodum referre malim. Cujus illud est in opere, cui titulus Ἔργα καὶ ἡμέραι: Μέτρα φυλάσσεσθαι· καιρὸς δ’ ἐπὶ πᾶσιν ἄριστος, id est Mensuram serva, modus in re est optimus omni. Euripides cum aliis aliquot locis tum in Hippolyto coronato: Οὕτω τό λίαν γ’ ἧσσον ἐπαινῶ Σοῦ μηδὲν ἄγαν, id est Sic equidem minus approbo quicquid Est vehemens quam quod vulgus ait: Ne quid nimium. Pindarus apud Plutarchum: Σοφοὶ δὲ καὶ τὸ μηδὲν ἄγαν ἔπος αἴνησαν περισσῶς, id est Sapientes hoc verbum, ne quid nimis, praeter modum laudarunt. Sophocles in Electra: Μήθ’ οἸς ἐχθαίρεις ὑπεράχθεο μήτ’ ἐπιλάθου, id est Ne nimium praeterque modum te torqueat ille, Quem odisti, sed nec neglexeris immemor hostem. Plautus in Poenulo: Modus omnibus in rebus, soror, est optimus. Eodem pertinet Homericum illud Iliados N: Πάντων μὲν κόρος ἐστί, καὶ ὕπνου καὶ φιλότητος Μολπῆς τε γλυκερῆς καὶ ἀμύμονος ὀρχηθμοῖο, id est Cunctarum rerum saties contingit, amorisque Et somni et blandae citharae choreaeque decentis. Id imitatus videtur Pindarus in Nemeis: Κόρον δ’ ἔχει Καὶ μέλι καὶ τὰ τέρπ’ ἄνθ’ Ἀφροδισία, id est Satietatem habet et mel et jucundi flores Veneri. Plinius libro XI: Perniciosissimum autem et in omni quidem vita, quod nimium. Horatius: Est modus in rebus, sunt certi denique fines, Quos ultra citraque nequit consistere rectum. Rursus idem: Virtus est medium vitiorum utrinque redactum. Phocylides: Πάντων μέτρον ἄριστον, id est Omnium modo optimus. Et Alpheus in epigrammate: Σὸ μηδὲν γὰρ ἄγαν ἄγαν με τέρπει, id est Hoc ne quid nimium, nimis placet mi. Quintilianus scripsit modum in pronuntiatione regnare, quemadmodum in caeteris omnibus. Denique Plutarchus in Camillo docet pietatem esse mediam inter contemptum numinum et superstitionem: Ἡ δὲ εὐλάβεια καὶ τὸ μηδὲν ἄγαν ἄριστον, id est Pietas autem et, quod aiunt, ne quid nimis optimum est. Nihil autem est rem omnium, in quo non peccari queat nimietate praeter amorem Dei, quod aliis verbis fatetur et Aristoteles pro deo supponens sapientiam. Huc pertinet quod ex poeta quopiam refert Athénaeus libro I de laudibus vini: Πάσας δ’ ἐκ κραδίας ἀνίας ἀνδρῶν ἀλαπάζει Πινὀμενος κατὰ μέτρον· ὑπὲρ μέτρον δὲ χερείον, id est Atqui omnes hominum pellit de pectore curas, Si modice biberis, sin absque modo nociturum esse. 597. I, VI, 97. Sponde, noxa praesto est Ἐγγύα, πάρα δ’ ἄτη, id est Sponde, sed noxa praesto est. Quae quidem omnia Socrates apud Platonem putat ad eandem sententiam pertinere. Nam qui pro altero fidejubet, id pollicetur, quod no sit in ipso situm praestare, nempe fidem alienam. Sed primum illud Apollini tribuit, reliqua duo a mortalibus adjecta credit. Plinius libro VII, capita trigesimosecundo cuncta pariter adscribit Chiloni, sed ita ut oraculorum vice fuerint habita Rursus, inquiens, mortales oraculorum societatem dedere Chiloni Lacedaemonio tria praecepta ejus Delphis consecrando aureis litteris, quae sunt haec: nosse se quemque et nihil nimium cupere comitemque aeris alieni atque litis esse miseriam. Explicuit Plinius, quid sit spondere. Fidejubemus enim pro eo, cui creditur pecunia et saepe fit, ut fidejussor cogatur creditori numerare pecuniam. Fidejubemus et apud judices de sistendo reo atque illo fallente plectuntur vades. Et hoc dictum ad Homerum auctorem referunt. Cujus hoc est carmen Odysseae Θ: Δειλαί τοι δειλῶν γε καὶ ἐγγύας ἐγγυάασθαι. Chersias apud Plutarchum in Convivio Platonis refert ad fabulam Homericam de Ate, quae quod adfuerit Jovis sponsioni de nativitate Herculis, ab eo praecipitata est in terram. Citantur ac laudantur haec tria apophthegmata a Plutarcho in libello De futilitate loquacitate. 598. I, VI, 98. Novit quid album, quid nigrum Οἷδε τὸ λεύκον καὶ τὸ μέλαν, id est Novit quid album, quid nigrum. Duplicem in sententiam accipi potest. Aut novit discrimen recti pravique aut novit id, quod nemo vel indoctus ignorat. Nam evidentius est albi nigrique discrimen, quam ut quisquam non videat. Aristophanes in Equitibus: Νῦν Ἀρίγνωτον γὰρ οὐδεὶς ὅστις οὐκ ἐπίσταται, Ὅστις ἥ τὸ λευκὸν οἷδεν ἥ τὸν ὄρθιον νόμον, id est Nunc Arignotum lyristen nullus est, qui nesciat, Qui vel album noverit rectosve noverit modos. Interpres ostendit exponitque proverbium. Videtur esse tractum a priscis illis mortalibus, qui duos tantum naturales colores noverant, album et nigrum, teste Pompeio. 599. I, VI, 99. Albus an ater sis, nescio Albus an ater sis, nescio. Solet dici de homine vehementer ignoto. Cicero Philippica secunda: me nemo nisi amicus fecit haeredem, ut cum illo commodo, si quod erat, animi quidam dolor jungeretur. Te is, quem nunquam vidisti, L. Rubrius Cassinas fecit haeredem. Et quidem vide quam te amarit is, qui albus aterve fueris ignorans fratris filium praeteriit. Quintilianus in undecimo Oratoriarum institutionum libro Negat, inquit, se magni facere aliquis poetarum, utrum Caesar sit albus an ater homo, Catullum, opinor, digito indicans, cujus in Caesarem hoc exstat carmen: Nil nimium studeo Caesar tibi velle placere, Nec scire utrum sis albus an ater homo. Apuleius in Apologia magiae: Etiam libenter te nuper usque albus an ater esses, ignorabam; adhuc hercle non satis novi. Divus Hieronymus adversus Helvidium: Quis, te oro, ante hanc blasphemiam noverat ? Quis dupondio supputabat ? Consecutus es, quod volebas. Nobilis es factus in scelere. Ego ipse, qui contra te scribo, cum in eadem urbe tecum consistam, qua balbutis et erubescis, albus, ut aiunt, an ater sis nescio. Horatius in extrema epistola: Vultu mutabilis albus et ater. Quo loco Porphyrion admonet proverbiali figura dictum albus et ater pro eo; quod est bonus et malus, et Horatius album aut ad liberalem aut laetum reddidisse, atrum ad sordidum et erumnosum. Huc festiviter allusit Matron apud Athenaeum libro IV de sepia loquens: Ἣ μόνη ἰχθὺς ἐοῦσα τὸ λευκὸν καὶ μέλαν οἷδε, id est Quae cum sit piscis, sola album novit et atrum. Est enim sepia colore albo, sed succum habet atrum, quem spargit in metu, ne deprehendatur. 600. I, VI, 100. Non novit natos Simillima huic figura est, natum non novi pro eo, quod est prorsus ac modis omnibus ignoro. M. Tullius libro Familiarium epistolarum nono ad Papyrium: Nam mihi scio jam e regibus ultimis allatas esse litteras, quibus mihi gratias agunt, quod se mea sententia reges appellaverim, quos ego non modo reges appellatos, sed omnino natos nesciebam. Simillimum est illi, quod est apud Aristophanem in Vespis: Ὃς ἔμ’ οὐδ’ ἅν ζῶντ’ ᾔδειν, id est Qui me ne vivum quidem novisset, id est nullam omnino mei rationem habuisset. Item Theocritus in Pharmaceutria: Οὐδ’ ἔγνω πότερον τεθνάκαμεν ἥ ζοοὶ εἰμές, id est Non etiam illud utrum sim viva an mortua novit. In eandem sententiam usurpavit Plautus in Euclione: Non magis me respicias, quam si natus nunquam siem. 601. I, VII, 1. Odi memorem compotorem Μισῶ μνάμονα συμπότην, id est Odi memorem compotorem. In eos, qui, quae inter amicos et inter pocula dicuntur liberius, foras eliminant. Lucianus in Lapithis ex poeta quopiam citat. Martialis: Μισῶ μνάμονα συμπότην, Procille. Jocatur enim poeta in Procillum quempiam, qui inter pocula jussus postridie cenatum venire venit serio, perinde quasi quae inter vina dicuntur, pondus habere debeant. Hujus proverbii meminit Plutarchus in Symposiacorum primo statim problemate, ubi quaerit, num conveniat in conviviis philosophari. Putat autem dictum adversus eos, qui praeter modum instant et urgent in conviviis ad bibendum impellentes exigentesque praescriptum poculi modum. Solent enim nonnulli non admodum avidi bibendi sic effugere, ut interjectis sermonibus convivas in oblivionem avocent. Deinde si quis forte memor exigat, mentiuntur jam ebibisse sese. Dores autem in Sicilia ἐπιστάθμους, id est conviviorum seu mensarum praefectos, mnamonas appellant, quos Latini modiperatores vocant teste Nonio, quod bibendi modum impetrent. Unde proverbium quadrare videbitur in eos, qui modum in convivio praescriptum nimium exacte requirant. Aliis magis videtur, ut proverbium admoneat ἀμνηστίαν, hoc est oblivionem omnium, quae in conviviis vel fiunt vel dicuntur. Id enim testatum esse et majorum fabulis, qui Baccho simul et ferulam et oblivionem consecrarint, nimirum hoc innuentes non oportere meminisse si quid in convivio peccatum sit, aut certe levem admodum ac puerilem reprehensionem sufficere. Nam ferula pueros caedi solitos vel Juvenalis indicat: Et nos ergo manum ferulae subduximus. Idem Plutarchus alias eodem in opere narrat Lacedaemoniis hunc fuisse morem, ut, si quem amicum aut hospitem in domum acciperent, ostensis foribus dicerent: Σαύτῃ οὐκ ἐξέρχεται λόγος, id est Hac non egreditur sermo. Damnat autem hanc consuetudinem, propterea quod sentiat in conviviis sermonibus utendum non ineptis, sed eruditis ac frugiferis, quos efferri sit honestum et conducibile. Refert idem in vita Lycurgi, ex cujus institutione qui natu maximus erat, stabat ad ostium et ad convivium ingredientibus dicebat ostensis foribus: Διὰ τούτων ἔξω λόγος οὐκ ἐκπορεύεται, id est Per hasce nullus sermo progreditur foras. Horatius hoc quoque inter jucundi convivii commoditates commemorat: Ne fidos inter amicos / Sit qui dicta foras eliminet. Huc pertinet ille Graeocrum senarius: Σὸν γὰρ γυναικὸς ὅρκον εἰς οἷνον γράφω, id est Inscribo vino si qua jurat Femina, innuens irrita esse solere quaecunque in compotationibus effutiuntur. Alluditur autem ad proverbium, quod alibi retulimus Εἰς ὕδωρ γράφω, id est In aqua scribo, de re evanida. Huc adscribendum quod, quemadmodum in Symposiacis testatur Plutarchus, veteres Bacchum Oblivionis filium finxerant idque per jocum invertit apud hunc quispiam dicens patrem potius oblivionis appellandum fuisse quam filium, quod vinum praesertim immodicum vel ante senectam adimat homini memoriam. 602. I, VII, 2. Duabus sedere sellis Duabus sedere sellis est incertarum esse partium et ancipiti fide, ambabus satisfacere velle. Quo verbo nove composito ἀλλοπρόσαλλον Homerus appelat Martem, id est nunc his, nunc illis partibus faventem. Macrobius in Saturnalibus coenis: Laberius mimus in senatum a Caesare lectus cum a Cicerone ad consessum non reciperetur dicente, Reciperem te, nisi anguste sederemus, nimis mordaciter respondit, Atqui solebas duabus sellis sedere, objiciens tanto viro lubricum fidei. Sed id, quod Cicero dixit nisi anguste sederemus scomma erat in Caesarem, qui in senatum passim tam multos admittebat, ut eos quattuordecim gradus capere non possent. Hactenus Macrobius. Est autem omnium consensu turpissimum cum utraque parte colludere. At Solon legem tulit, qua punirentur hi, qui in civitatis tumultu neutri partium adhaesissent. 603. I, VII, 3. Duos parietes de eadem dealbare fidelia Huic finitimum videtur illud: Duos parietes de eadem dealbare fidelia pro eo, quod est eadem re duplicem inire gratiam eademque opera duos pariter demereri. M. Curius ad Ciceronem: Sed, amice magne, noli hanc epistolam Attico ostendere. Sine eum errare et putare me virum bonum esse nec solere duos parietes de eadem fidelia dealbare. Volebat enim Curius pariter et Attico et Ciceroni videri summus ac de se uno fructum quidem Ciceronis, mancipium autem Attici facere. Tractum videtur ab his, qui parietibus opus albarium superinducunt. Legitur et hujusmodi Graecum adagium apud Suidam: Δύο τείχους ἀλείφεις, id est Duos linis parietes. In eos, qui in factionibus utrisque partibus blandiuntur. Ad hanc classem pertinet illud Hebraei vatis: Utroque claudicare pede. Item illud Evangelicum: Duobus servire dominis. Rursum illud ex Apocalypsi de iis, qui neque calidi sunt neque frigidi. 604. I, VII, 4. Unica filia duos parare generos His simile quidam etiam nunc vulgo dicunt dignum videlicet, quod vel unum inter antiquitatis adagia connumeretur. Unica filia geminos vis parare generos, ubi quis idem beneficium duobus simul pollicetur aut pro eodem officio, quod alteri praestiterit, a duobus gratiam reposcit. 605. I, VII, 5. Nescis quid serus vesper vehat Nescis quid serus vesper vehat. Ex Menippeis Varronis satyris citatur hic titulus tum ab A. Gellio tum a Macrobio neque dubitandum, quin proverbialis sicut sunt et alii plerique. Quo salubriter admonemur, ne praesentium successuum prosperitate sublati futuri curam abjiciamus. Neque ulla de re securi simus, prius quam exitum viderimus. Idem hodie quoque vulgo dicunt diem nondum ad vesperam decurrisse, cum significant diversum exitum posse accidere. Apparet Maronem ad paroemiam allusisse, cum ait primo Georgicon libro: Denique quid serus vesper vehat, agens de pronosticis occasus. Potest referri et ad illam Solonis sententiam: Ὅρα τέλος μακροῦ βίου, id est Specta finem longae vitae. Titus Livius decadis V libro V: In secundis rebus nihil in quenquam superbe ac violenter consulere decet nec praesenti cedere fortunae, cum quid vesper ferat, incertum sit. Huc allusit Philippus rex apud eundem decadis IV, libro IX, cum Tessalis respondens minacem clausulam adjecit nondum omnium dierum solem occidisse. 606. I, VII, 6. Multi thyrsegeri, pauci Bacchi Πολλοί τοι ναρθηκοφόροι, παῦροι δέ τε Βάκχοι, id est Plureis thyrsigeros, paucos est cernere Bacchos. Carmen hexametrum proverbio Graecis celebratum, quo significatum est compluribus mortalium adesse virtutis insignia aut etiam famam, qui tamen vera virtute vacent. Ut non omnes vere theologi, qui pileum theologicum gerunt quive hoc nomine sunt donati. Non omnes poetae, qui se eo titulo circumferunt. Non omnes monachi, qui cucullo onerantur. Non omnes Christiani, qui ceremoniis agunt Christianum. Non omnes generosi, qui torquem gestant auream. Non omnes virgines, quae passis sunt capillis. Non omnes reges, qui diademate insigniuntur. Non omnes episcopi, qui mitram gerunt bicornem aut pedum argenteum. Non omnes summi pontifices, qui vocantur sanctissimi quique triplici corona insigniuntur. Non omnes imperatores, qui in vexillis ostentant aquilam. Neque πωγωνοφορία aut τριβωνοφορία, quemqadmodum loquitur Plutarchus, philosophum facit, hoc est gestata barba aut gestatum pallium. Translatum a ceremoniis Bacchanalium, in quibus thyrsos, id est hastas quasdam viteas, quatiebant afflati furore. Usurpatur a Platone in dialogo, cui titulus Phaedon. Allusit huc eleganter Plutarchus in libello, quem scripsit adversus Colotam: ΕἸς τῶν ἑταίρων Ἀριστόδημος ὁ Αἰγιεύς — οἷσθα γὰρ τὸν ἄνδρα τῶν ἐκ τῆς Ἀκαδημίας οὐ ναρθηκοφόρον, ἀλλὰ ἐμμανέστατον ὀργιαστὴν Πλάτωνος, id est Quidam amicus, Aristodemus Aegiensis, nam hominem nosti Academicorum non thyrsigerum, sed ardentissimum mysten Platonis. Ναρθηκοφόρον appellat nomine et cultu duntaxat Academicum non re. Scitum est et illud Herodis Attici in palliatum, crinitum, barba ad pubem usque porrecta: Video barbam et pallium, philosophum non video. 607. I, VII, 7. Non omnes qui habent citharam, sunt citharoedi M. Varro libro De re rustica secundo eandem sententiam extulit diversa metaphora. Sed non omnes, inquit, qui habent citharam, sunt citharoedi. Huc adscribendum videtur, quod lepide scripsit Seneca quendam personam malle quam faciem. Faciem vocat, ubi quis talis videtur qualis est; personam cum prae se fert aliquis, quod non est. Potest et ad avaros torqueri, si neges eos divites, qui possident opes, sed qui recte norint uti. Uti non est citharoedus quisquis tenet citharam, sed qui cithara recte noverit uti. Non is rex, cui contigit amplum imperium, sed qui sciat administrare. 608. I, VII, 8. Plures thriobolos, paucos est cernere vates Πολλοὶ θριοβόλοι, παῦροι δέ τε μάντιες ἄνδρες, id est Plures thriobolos, paucos est cernere vates. Simile carmen est superiori, eodem modo Graecis celebratum. Philocorus apud Zenodotum auctor est olim tres nymphas, Apollinis nutrices, Parnassum incoluisse, quae Thriae dicerentur, unde postea receptum sit, ut calculi sortesque divinorum thriae vocarentur. Unde thrioboli, qui thrias in urnam divinam jaciunt. Sunt qui affirment rationem divinandi per sortes a Minerva fuisse repertam, quae, cum magis floreret quam oracula Delphica, mendax et vana reddita est idque opera Jovis Apollini gratum facere cupientis. Deinde ubi rursum mortales Delphica frequentarent oracula, Pythiam ad hunc modum dixisse: Πολλοὶ θριοβόλοι, παῦροι δέ τε μάντιες ἄνδρες 609. I, VII, 9. Multi qui boves stimulent, pauci aratores Consimilem habet sententiam et hic versus: Πολλοὶ βουκένται, παῦροι δέ τε γῆς ἀροτῆρες, id est Qui taurum stimulent multi, sed rarus arator. Multi prae se ferunt quod non sunt. Siquidem antiquitus arabant bubus, ut ante dictum est, eos extimulabant praelonga arundine aut hastili cuspide quapiam acuminato. Qui mos et hodie durat apud Italos. 610. I, VII, 10. Simia in purpura Πίθηκος ἐν πορφύρα, id est Simia purpurata. In varios usus potest adhiberi paroemia, nempe vel in hos, qui tametsi magnifico cultu sint ornati, tamen cujusmodi sint, ex ipso vultu moribusque cognoscitur, vel in hos, quibus dignitas indecora additur, vel quoties rei per se foedae ascititia peregrinaque ornamenta indecenter admoventur. Quid enim tam ridiculum quam simia vestita purpurea veste ? Atque id tamen non raro fieri videmus apud istos, qui simias habent in delitiis, ut, quam maxime possunt, ad humanum morem ornent ac vestiant aliquoties et purpura, quo parum attentos aut imperitos fallant proque homine salutetur simia, aut si deprehensus fuerit fucus, res magis sit ridicula. Quam multos id genus simios videre est in principum aulis, quibus si purpuram si torquem si gemmas detrahas, meris cerdones deprehendes. Lepidius erit si longius transferatur velut in eos, qui barba pallioque simulant sanctimoniam. Tales Augustinus alicubi non ineleganter amiculo philosophos appellat. Et Ammianus libro XIV, Antigonum quendam amictu tenus philosophum appellat. De barbae tenus sapientibus antea nobis dictum est. 611. I, VII, 11. Simia simia est, etiam si aurea gestet insignia Πίθηκος ὁ πίθηκος κἅν χρύσεα ἔχῃ σύμβολα, id est Simia simia fuerit, etiamsi aurea gestet insignia. Superiori respondet admonens fortunae ornamenta non Mutare hominis ingenium. Citatur adagium a Luciano in oratione contra ineruditum. Natum videtur a simiis illis Aegyptiis saltationem humanam imitantibus. Lucianus refert apologum in hunc modum: rex quidam Aegyptius simias aliquot instituit, ut saltandi rationem perdiscerent. Ut enim nullum animal ad figuram hominis propius accedit, ita nec aliud actus humanos aut melius aut libentius imitatur. Artem itaque saltandi protinus edoctae saltare coeperunt insignibus indutae purpuris ac personatae. Multoque jam tempore majorem in modum placebat spectaculum, donec e spectatoribus facetus quispiam nuces, quas clanculum in sinu gestabat, in medium abjecit. Ibi simiae simul atque nuces uidissent, oblitae choreae id esse coeperunt, quod ante fuerat, ac repente e saltatricibus in simias redierunt. Contritisque personis, dilaceratis vestibus pro nucibus inter se depugnabant non sine maximo spectatorum risu. Narratur apologus non absimilis de fele, quam Venus belle adornatam in pedissequarum ordinem asciverat ac satis apte ἐγυμναίκιζε, donec mure e cavo quopiam in medium procurrente declaravit sese nihil aliud esse quam felem. 612. I, VII, 12. Asinus apud Cumanos Ὄνος παρὰ Κυμαίους, id est Asinus apud Cumanos. Competit in eos, qui cum sint inepti ridiculique, tamen apud ignotos ipsa novitate habentur in precio. Aut in eos, quibus honos aliquis praeter meritum additus a fortuna tumorem et insolentiam, ita ut fere fit, conciliat; id quod eleganter notat Demosthenes Olynthiacarum orationum prima: Σὸ γὰρ εὖ πράττειν παρὰ τὴν ἀξίαν ἀφορμὴ τοῦ κακῶς φρονεῖν τοῖς ἀνοήτοις γίνεται, id est Felicitas enim et rerum successus, qui contigerit immerenti, stultis vesaniae causam praebere solet. Cui congruit illud ex Aeschylo citatum: Ἦ βαρὺ φόρμ’ ἄνθρωπος εὐτυχῶν ἄφρων, id est Grave pondus amens rebus utens prosperis. Narravimus alibi fabulam de asino fugitivo, qui apud Cumanos se gessit pro leone. 613. I, VII, 13. Ira omnium tardissime senescit Ὁ θυμὸς ἔσχατον γηράσκει, id est Ira postremum senescit. Huic diversum illud Aristotelis apophtegma, qui auctore Laertio rogatus, quae res quam ocyssime consenesceret, respondit beneficium. M. Tullius utrunque complexus Cui placet, inquit, obliviscitur, cui dolet, meminit. Nam vulgo mortales injuriae tenacissime meminisse solent, benefactorum quam facillime oblivisci. Graecum adagium videtur ex Sophocle sumptum, cujus in Oedipo Coloneo haec sunt verba: Θυμοῦ γὰρ οὐδὲν γῆράς ἐστιν ἄλλο πλὴν Θανεῖν· θανόντων οὐδὲν ἄλγος ἅπτεται, id est Senecta nulla obtringit iracundiae Nisi mors, sepultos nullus attingit dolor. Hoc idem inuit Homerus lepidissimo sane figmento de Litis et Ate. Hanc deam facit, quae noxas ac turbas soleat immittere rebus mortalium atque ipsam quidem acribus oculi sac praevelocibus esse pedibus. Ceterum post eam multo intervallo consequi Litas deas, quae, quod Ate turbaverit, sarcire moliantur. Has et strabis oculis fingit et pedibus claudis illud nimirum innuens offensas esse citas, reconciliationes esse tardas, propterea quod injuriae diu meminisse solent homines. Carmen ipsum Homeri subscribam ex Iliadis libro nono: Καὶ γάρ τε Λιταί εἰσι, Διὸς κοῦραι μεγάλοιο, Φωολαί τε ῥυσαί τε παραβλῶπές τ’ ὀφθαλμώ, Αἵ ῥά τε καὶ μετόπισθεν Ἄτη ἀλέγουσι κιοῦσαι. Ἡ δ’ Ἄτη σθεναρή τε καὶ ἀρτίπος οὕνεκα πάσας Πολλὸν ὑπεκροθέει, φθάνει δέ τε πᾶσαν ἐπ’ αἷαν Βλάπτουσ’ ἀνθρώπους· αἱ δ’ ἐξακέονται ὀπίσσω. Ὃς μέν τ’ αἰδέσεται κούρας Διὸς ἆσσον ἰούσας, Σὸν δὲ μέγ’ ὤνησαν καί τ’ ἔκκλυον εὐξαμένοιο· Ὃς δέ κ’ ἀνήνηται καί τε στερεῶς ἀποείπῃ, Λίσσονται δ’ ἄρα ταί γε Δία Κρονίωνα κιοῦσαι Σῷ Ἄτην ἅμ’ ἕπεσθαι, ἵνα βλαφθεὶς ἀποτίσῃ. Quorum versuum non indolem neque gratiam, sed sententiam, utcunque reddemus Latinis auribus: Nam Litas etiam genuit Saturnius ingens Rugosas, pedibus claudis ac lumine laesas, Quae Ates a tergo veniunt, medeantur ut illi. Ipsa Ate pedibusque valens et robore praestans Proinde gradu celeri longe praevertitur, omneis Occupat et terras prior advenit illa per omneis Mortales laedens, verum hae post terga sequuntur Sarturae quicquid commoverit illa malorum. At vero natas Jove qui reveretur et audit, Se simul ac adiere, huic commoda plurima gratae Conciliant hujusque vicissim vota receptant. Rejicit at si quis praefracte et pernegat illis, Tunc adito Jove patre precantur, ut ilicet Ate Huic adsit poenasque suo det denique damno. Ejusdem Ates fit mentio Iliados T, ubi Jupiter imputans huic deae, quod a Junone deceptus esset, illam capillis arreptam in terras praecipitem dedit interdicens, ne unquam rediret in coelitum contubernium. Hoc Homeri figmentum quidam existimant esse finitimum ei, quod de Lucifero coelis deturbato credunt Christiani. 614. I, VII, 14. Si vultur es, cadaver expecta Captatores testamentorum et haeredipetae vulgata metaphora vultures appellantur, quod senibus orbis ceu cadaveribus inhibent. Nam huic avi proprium cadaveribus tantum vivere. Unde et natura tantum illi sagacitatis addidit auctore Plinio, ut biduo aut triduo praevolet illuc, ubi cadavera sint futura eoque, ut refert vere magnus ille Basilius, ingenti agmine solet comitari castra militum. Hoc minus nocens quam sint homines isti divitum funeribus imminentes, quod neque fruges attingit neque vilum animal, quantumvis imbelle, occidit aut insectatur; tantum cadavera vel eorum, quae sponte interierunt vel ab aliis relicta sunt, depascitur. In quibus tamen abstinet a sui generis, id est avium cadaveribus. Quemadmodum et Plutarchus docet in Problematis rerum antiquarum, nequid interim adferam ex Aegyptiorum opinione, qui dicunt vultures omnes esse foeminas nec aliter ex Euro concipere quam e Zephyro gravidae fiunt arbores. Unde mirum est hanc avem innocentissimam apud homines tam male audire. Proinde qui divites audent aut accusare aut veneno tollere e medio, milvii vocantur; qui vero duntaxat obsequiis et adulationibus aucupantur, ut misceantur testamento, vultures proverbio dicuntur. Seneca libro epistolarum XV, epistola XCVI: Si vultur es, cadaver expecta. Martialis libro sexto: Amisit pater unicum Silanus. Cessas mittere munera, Oppiane ? Heu crudele nephas malaeque Parcae ! Cujus vulturis hoc erit cadaver ? Diogegianus in collectaneis meminit hujus adagii, sed alia figura ἅπερ γῦπες, id est vulturum ritu. Admonet autem dictum de iis, qui vel ob haereditatis vel alterius alicujus emolumenti spem insidiantur cuipiam. 615. I, VII, 15. Corvum delusit hiantem Haud dissimili figura dictum est ab Horatio in eum, qui captatorem suum arte frustratus fuerat: Corvum delusit hiantem. Nam haec quoque avis cadaveribus imminet. Plerunque, inquit, recoctus, Scriba ex quinqueviro corvum deludet hiantem. Loquitur de Corano, qui Nasicae socero spe testamenti per dolum ostentata moriens nihil praeter plorare reliquit. Videtur autem hoc adagium effictum et imitatum ad illud Graecorum Λύκος ἔχανεν, id est Corvus inhiabat. 616. I, VII, 16. Cornicari Quin et Graeci proverbio κρώζειν dicunt pro eo, quod est inhiare praedae aut inepte garrire. Aristophanes in Pluto: Σὺ μὲν οἷδ’ ὃ κρώζεις· ὡς ἐμοῦ τι κεκλοφότος Ζητεῖς μεταλαβεῖν, id est Quid crocites scio, nempe si quicquam rei Furto involarim, ut hinc tibi partem feras. Interpres admonet esse proverbium in eos, qui cornicum more frustra cornicantur. Sunt autem verba Chremyli senis, qui ait se non ignorare, quid sibi vellet Blepsidemus sursum ac deorsum vertens orationem, dum studet furti confessionem elicere, nimirum ut conscius in praedae veniret. Persius satyra V: Nescio quid tecum grave cornicaris inepte. Usus est et divus Hieronymus in epistola ad Rusticum monachum. 617. I, VII, 17. In vino veritas Ἐν οἴνῳ ἀλήθεια, id est In vino veritas passim apud auctores usurpatum adagium significans ebrietatem animi fucum tollere et quicquid in pectore conditum est, in apertum proferre. Unde divinae litterae vetant vinum dari regibus, quod ibi nullum sit arcanum, ubi regnet ebrietas. Plinius libro XIV, capite XXII, scripsit vinum usqueadeo mentis arcana prodere, ut mortifera etiam inter pocula loquantur homines et ne per jugulum quidem redituras voces contineant. Vulgoque, inquit, veritas attributa vino est. Celebratur et Persae cujusdam apophtegma, qui negavit tormentis opus esse ad exquirendum verum, vino enim rectius elici, quod approbans Horatius in Odis Tu lene, inquit, tormentum ingenio admoves Plerunque duro; tu sapientium Curas et arcanum jocoso Consilium retegis Lytaeo. Idem in Arte poetica: Reges dicuntur multis urgere culullis, Et torquere mero, quem perspexisse laborent An sit amicitia dignus. Rursum alibi: Quid non ebrietas designat ? Operta recludit. Effertur et ad hunc modum apud Athenaeum libro II paroemia Οἷνος καὶ ἀλήθεια, id est Vinum et veritas. Quod largius poti non tantum effutiunt sua arcana, verumetiam audacius in alios loquuntur. Apud Plutarchum in vita Artaxerxis Sparamixas Mithridati per vinum quidam insolentius elocuto: Υθόνος μὲν οὐδείς, ὧ Μιθριδάτα, ἐπεὶ δέ φασιν Ἕλληνες οἷνον καὶ ἀλήθειαν εἷναι, id est Nulla quidem invidia est, o Mithridates, caeterum quando Graeci dicunt, vinum et veritatem esse etc. Celebratur a Graecis haec quoque sententia proverbialis: Σὸ ἐν τῆ καρδίᾳ τοῦ νήφοντος, id est Quod in corde sobrii, id in lingua ebrii. Theognis: Ἐν πυρὶ μὲν χρυσόν τε καὶ ἄργυρον ἴδριες ἄνδρες Γινώσκουσ’· ἀνδρὸς δ’ οἷνος ἔδειξε νόον, id est Aurum atque argentum fabris dignoscitur igni, Vinum hominis prodens arguit ingenium. Athenaeus hunc senarium citat ex Euripide: Κάθορπτον γὰρ εἴδους χαλκός ἐστ’, οἷνος δὲ νοῦ, id est Forma aere lucet, vina produnt pectora. Apud eundem Ephippus: Οἴνου σε πλῆθος πόλλ’ ἀναγκάζει λαλεῖν, Οὐκοῦν μεθύοντάς φασι τἀληθῆ λέγειν, id est Vis multa vini multa te cogit loqui, Loqui proinde vera dicunt ebrios. At idem libro X refert Anacharsidis dictum, Ὅτι ψευδεῖς δόξαι τοῖς μεθύουσι γίγνονται, id est Quod falsae opiniones accidunt temulentis ac mox narrat quiddam haud infestivum. Quidam e convivis dixerat Anacharsidi, Vxorem duxisti admodum deformem. At ille, Prorsus, inquit, idem mihi videtur, sed heus puer, porrige poculum meracius, ut illam faciam formosam. Non solum igitur amanti, verum etiam ebrio τὰ μὴ καλὰ καλὰ πέφανται, quemadmodum inquit Theocritus. Atqui verum qui potest dicere, qui labitur rerum judicio ? Sed veritas non semper respondet mendacio, verum interdum simulationi. Potest autem fieri, ut ex animo loquatur, qui tamen falsum dicat, et verum dicat, qui non vere loquatur. Postremo proverbium non sentit de insana temulentia, quae facit, ut quae fixa sunt, videantur ambulare et quae simplicia videantur multiplicia, sed de moderata, quae dysopiam ac fucum excutit. Alcibiades in Symposio Platonis: Σὸ δ’ ἐντεῦθεν οὐκ ἄν μου ἠκούσατε λέγοντος, εἰ μὴ πρῶτον μέν, τὸ λεγόμενον, οἷνος ἄνευ τε παίδων καὶ μετὰ παίδων ἦν ἀληθής, id est Quae vero nunc sequuntur, non prius audietis quam proverbium illud recensuerim: Vinum et cum pueritia et sine pueritia veridicum est. Quibus ex verbis liquet idem de pueritia, quod de vino proverbio jactatum fuisse. Durat et hodie vulgo tale proverbium non audiri verum, nisi a tribus hominum generibus: pueris, ebriis et insanis. Huc adscribendum arbitror versiculum illum proverbialem: Ἡ γλῶσσ’ ἁμαρτάνουσα τ’ ἀληθῆ λέγει, id est Verum solet prolapsa lingua dicere. Nam verum esse creditur, quod exciderit imprudenti, quandoquidem id demum vacat fictionis suspicione. Ex hujusmodi lapsu colliguntur et omina certioris fidei: Saepe Neoptolemi pro nomine nomen Orestis Exit et errorem vocis ut omen amo. Denique M. Tullius in Topicis inter ea, quae certam faciunt fidem, commemorat pueritiam, somnum, inprudentiam, vinolentiam, insaniam. 618. I, VII, 18. Bos in lingua Βοῦς ἐπὶ γλώττης, id est Bos in lingua. In eos, qui non audent libere, quod sentiant, dicere. Translatum vel a robore animantis, quasi linguam opprimens non sinat eam eloqui. Vel hinc quod Atheniensium nomisma quondam bovis obtinuit figuram. Item apud Romanos Servius rex ovium ac boum effigie Primus signavit aes auctore Plinio libro decimooctavo, capite tertio. Idem testatur Plutarchus in Problematibus rerum priscarum, quod priscis omnis fere possessio erat in gregibus et armentis. Unde et a pecoribus dictam pecuniam volunt. Itaque qui mulctae pendendae metu deterriti reticerent aut qui pecunia corrupti loqui non auderent, bovem in lingua dicebantur habere. At Julius Pollux nono De rerum vocabulis libro proverbium hoc exponens his ferme consentanea commemorat addens ipsum nomisma bovem vulgo vocari solere. Proinde in Deliacis spectaculis, si cui munus dandum erat, praeconem pronuntiare solitum tot boves illi dabuntur. Bovem autem valuisse duabus drachmis Atticis, unde fuisse, qui crederent hoc nomisma Deliorum fuisse proprium, non Athenensium. Addit item in Draconis legibus extare mentionem περὶ τοῦ ἀποτίνειν δεκάβοιον, id est de pendendi decem bubus, id est nummis decem. Neque defuisse, qui senserint Homerum quoque de nomismate locutum, non de animante, cum ait: Φρύσεα χαλκείων, ἑκατόμβοι’ ἐννεαβοίων. Verum hanc opinionem alio in loco refellit Julius Pollux ostendens illam fuisse commutationem rerum citra nummos. Qui scripsit scholia in Homerum libro secundo tradit bovem apud priscos in honore fuisse cum multis de causis, tum praecipue quod Apollini sacrum sit animal. Itaque in altera parte nomismatis insculpebant bovem, in altera faciem regiam. Adagium autem Julius Pollux effert ad hunc modum βοῦς ἐπὶ γλώσσῃ βέβηκεν, id est Bos in lingua incedit, admonens id dici solitum, ubi quis pecuniae causa taceret. Theognis: Βοῦς μοι ἐπὶ γλώσσῃ, id est In lingua mihi bos. Philostratus in vita Apollonii: Γλῶττάν τε ὡς πρῶτος ἀνθρώπων συνέσχε βοῦν ἐπὶ αὐτῆ σιωπῆς εὑρὼν δόγμα, id est Linguam Primus hominum coercuit bovem in illa silentii inveniens decretum. De Pythagora loquitur, silentii auctore. Item in Scopeliano sophista: Καὶ οὐ χρὴ θαυμάζειν εἰ πεπεδημένοι τὴν γλῶττάν τινες καὶ βοῦν ἀφωνίας ἐπ’ αὐτὴν βεβλημένοι, id est Neque mirandum est, si quidam linguam habentes vinctam bove silentii eam occupante. Extat apud Aeschylum in Agamemnone: Σὰ δ’ ἄλλα σιγῶ· βοῦς ἐπὶ γλώττης μέγας Βέβηκεν, id est Taceo caetera; linguam occupavit bos quidem Ingens. 619. I, VII, 19. Argentanginam patitur Ἀργυράγχην πάσχει, id est Argentanginam patitur. Superiori finitimum est, natum ex historia, quam refert Aulus Gellius in Noctibus Atticis atque item Plutarchus in vita Demosthenis. Ea est hujusmodi: Cum adversus Milesiorum legatos, qui auxilii petendi causa Athenas venerant, acriter in concione dixisset Demosthenes obsisteretque, quo minus impetraturi postulata viderentur, causa in diem posterum rejecta legati Demosthenem ipsum adierunt magnaque pecuniae summa, ne contra se diceret, redemerunt. Postridie, cum res denuo foret agenda, Demosthenes multa lana collo circumvoluto in concionem prodiit fingens sese συνάγχην, id est anginam, pati. Eamque rem impedimento esse, quo minus ex more diceret. Tum e populo quispiam, cui simulatio subolebat, exclamabat eum non συνάγχην, sed ἀργυράγχην pati. Est autem synanche morbi genus, quem vulgus medicorum depravate squinantiam appellat. Hunc Aretaeus Cappadox libro primo commemorat inter morbos acutos ostendens bifariam appellari vel κυνάγχην, quod id mali canibus sit familiare, vel συνάγχην, quod spiritum coartet et praefocet. 620. I, VII, 20. Equus me portat, alit rex Ἵππος με φέρει, βασιλεύς με τρέφει, id est Me rex alit ac me portat equus. Refertur inter Graecorum adagia atque addunt hinc natum. Juvenis quidam sub rege Philippo stipendia faciebat. Is cum admoneretur, ut missionem peteret seseque a militia abdicaret, negavit se facturum his quidem verbis: Ἵππος με φέρει, βασιλεύς με τρέφει, id est Equus me portat, rex me alit, significans se commodissime vivere, ut qui et pedibus alienis ingrederetur et aliena pecunia pasceretur. Huc allusit Horatius, cum in Epistolis sub Aristippi persona sic ait: Rectius hoc et Splendidius multo est: equus ut me portet, alat rex. Quo quidem in loco Acron hujus admonet proverbii, cujus etiam meminit Diogegianus. Apparet e tragoedia quapiam ascitum. Est enim carmen anapesticum dimetrum. 621. I, VII, 21. Etiam corchorus inter olera Καὶ κόρχορος ἐν λαχάνοις, id est Etiam corchorus inter olera. Dici solitum in homines nullius precii, qui tamen in numero aliquo studeant haberi. Nam κόρχορος oleris genus est vilissimi, quod Plinius libro vigesimoprimo in catalogo olerum recenset. Idem alibi commemorat inter herbas sponte nascentes. Scribit autem corchorum Alexandrini cibi herbam esse convolutis foliis ad similitudinem mori multis remediis utilem. Meminit proverbii Theophrastus libro De plantis septimo, capite septimo corchorum referens inter olera, quae vel cocta vel cruda possint edi, verum ob amaritudinem proverbio esse infamem. Suidas et Hesychius auctores sunt nonnullis piscem existimari corchorum, contemptissimum nulliusque precii, qualis sit hippurus. Aristophanes in Vespis: Κᾆθ’ ἥψαμεν τοῦ κορχόρου, id est Deinde corchorum attigimus. Nec hic tacuit interpres de proverbio. 622. I, VII, 22. Graculus inter musas Cui non dissimile videtur Κολοιὸς ἐν ταῖς Μούσαις, id est Graculus inter Musas. Indoctus inter doctissimos, infantissimus inter eloquentissimos. Recte dicetur et in homines ostentatione falsae doctrinae sese jactitantes et viris eruditis impudenter obstrepentes. Est enim graculus avis minime canora, sed tamen odiose garrula atque obstrepera. Confine est his quod in Bucolicis ait Vergilius: Sed argutos inter strepere anser olores. Cygnos canoros esse sic omnium poetarum literis est decantatum, ut nihil sit celebratius, etiam si nemini contigit hunc audire cantum. Nec desunt philosophi, qui hujusce rei rationem quoque reddere conentur. Aelianus addit eos non canere nisi flante Favonio. Unde fertur etiam proverbium Κύκνειον ᾆσμα, id est Cygnea cantio. Contra anseres molesto quodam stridore obganniunt. Proinde cum indoctus inter eruditos garrit, in tempore usurpabitur adagium Anser inter olores. 623. I, VII, 23. In lente unguentum Σὸν ἐπὶ φακῆ μῦθον, id est In lenticula fabulam, subaudi narras. Ubi quis mentionem inducit vilius cujuspiam et nihili hominis aliis de viris egregiis verba facientibus. Ad hunc quidem modum legitur in omnibus vulgatis exemplaribus apud A. Gellium libro XIII, capite vigesimoseptimo. Verum placet Hermolai castigationi subscribere, qui locum hunc ita restituit, ut legat Σὸν ἐν φακῆ μύρον, id est In lente unguentum. Quadrat autem in hominem aut in rem quampiam, quae neutiquam in tempore adhibeatur iis, quibus minime congruit. Veluti si philosophum juvenum lascivientium convivio misceas aut inter pocula de rebus gravibus ac theologicis incipias disputare. Quemadmodum videlicet lenticulae, vili legumini, inepte quis admiscuerit unguentum. Siquidem auctore Dioscoride et oculorum aciem ebetat, stomacho gravis, intestinis noxia, nervis, pulmoni et capiti inimica gignit turbulenta insomnia. Dicetur etiam ubi plura inter se dissimilia confundentur. Verba Frontonis apud Gellium sunt haec: Videte tamen, ne existimetis semper atque in omni loco mortales multos pro multis hominibus esse dicendum, ne plane fiat Graecum illud de Varronis satyra proverbium Σὸν ἐν φακῆ μύρον, id est In lente unguentum. Idem usurpavit M. Tullius libro Ad Atticum primo. Legati, inquit, cum auctoritate mitterentur, qui adirent Galliae civitates darentque operam, ne eae cum Elvetiis se jungerent. Legati sunt Q. Metellus Creticus et L. Flaccus τὸ ἐπὶ τῆ φακῆ μύρον Lentulus Clodiae filius. Tametsi hic quoque locus eodem mendo laborat, quo Gellianus ille. Citatur autem adagium ab Aristotele in libro De sensu et sensili: Ἀληθὲς γὰρ ὅπερ Εὐριπίδην εἷπε σκώπτων Στράτις ὅταν φακῆν ἕψεται μὴ ἐπιχεῖν μύρον, id est Nam verum est, quod ait Stratis Euripidem taxans, ubi lenticula coquitur non oportere unguentum infundere. Quo sane loco quae portenta habeant nostri vulgati codices, nihil attinet hic commemorare. Citat et Athenaeus libro Dipnosophistarum IV: Παραινέσαι σφῶιν τι βούλομαι σοφόν· Ὅταν φακῆν ἕψητε, μὴ ᾿πιχεῖν μύρον, id est Vos admonere callidum quiddam volo, Ubi lens coquitur, unguenta ne qua infundite, ex Phoenissis Stratidis, comici poetae. Citat ex Sopatri Necya: Ἴθακος Ὀδυσσεύς, τὸ ἐπὶ τῆ φακῆ μύρον, Πάρεστι· θάρσει, θυμέ, id est Ithacensis Ulysses in lente unguentum Adest: aude, anime. Adducit et Clearchum proverbiorum collectorem, qui hoc quoque recensuerit proverbii titulo Σὸ ἐν φακῆ μύρον, addens extare apud Varronem complureisque Latinorum usos eo proverbio, quibus incognitum tamen sit, unde Varro desumpserit eum iambicum. Huc mihi videtur Aristophanes allusisse, cum ait ἐν Εἰρήνῃ: Κἀπιφυτεύσεις ἕρπυλλον ἄνω Καὶ μύρον ἐπιχεῖς, id est Praeterea seres serpyllum sursum et unguentum infundes. Porro unguentum intelligo oleum odoratum ac velut unguentarium. Alioqui plebeium oleum admiscere lenti nihil prodigiosum. Athenaeus libro ii. citat hunc trimetrum ex Eupolide: Ὄψῳ πονηρῷ πολυτελῶς ἠρτυμένῳ, id est Conditum opipare vile malumque opsonium. Est autem apud scriptores hoc legumen cum primis celebre, quemadmodum bulbus, cepe et allium; nonnulli etiam encomium lentis scripsere. Quaedam per se pulchra sunt, quae tamen sibi non congruunt. Elegantis igitur est scire quid cui conveniat. Diocles philosophus habitus est ὀψοφάγος. Hic cuidam interroganti, uter piscis esset melior congrus an labrax – nobis dictus lupus – alter, inquit, elixus, alter assus. Sic Flaccus de poeta: Bello malus, utilis urbi. Quoties munus auctores dictionem hanc comperio varie scriptam nunc acute φακήν nunc circunflexe φακῆν, quod cum tam crebro occurrat, vix inscitia casuve factum videri potest. Unde conjicio φακῆν dictam ex contractione pro φακέαν. Nam φακέας legimus apud Athenaeum. Idem λεοντῆν dictam admonet pro λεοντέαν. Haec igitur quibus placet origo, malunt dicere φακῆ, quibus magis placet forma communis origine neglecta scripserunt φακή et φακήν. 624. I, VII, 24. Anulus aureus in naribus suis Huic pene cognatum est illud quod extat in proverbiis Hebraeorum: Anulus aureus in naribus suis. Sic enim habetur Proverbiorum cap. XI: Circulus aureus in naribus suis mulier pulchra et fatua. Ubi res quaepiam per se praeclara illic adhibetur, ubi minime addecet. Ut si stulto contingant opes, fatuae forma, genus ignavo, eloquentia viro improbo, magistratus imperito. His enim rebus non modo non ornantur, verum etiam magis ridiculi fiunt. Olim autem anulis quibusdam aureis in auriculas insertis ornari sese credebant, maxime barbari. Inseritur et suillis naribus anulus aereus, quo minus noceant agris rostri suffossione, quae peculiaris est huic animanti; quapropter et agricolationem monstrasse creditur. Quod si anulum aureum rostro suillio inseras, res sit oppido quam ridenda. Celebratur apud Graecos Menandri versiculus ab hac sententia non admodum abhorrens: Μισῶ πονηρόν, χρηστὸν ὅταν εἴπῃ λόγον, id est Odi improbum, qui verba proloquitur proba. Huc pertinet illud, quod memorat in Noctibus A. Gellius. Cum quispiam improbatae famae vir sententiam dixisset reipublicae conducibilem, jusserunt eandem ab alio quopiam integro bonoque viro pronuntiari atque illius nomine decerni, quod absurdum existimarent a malo viro bonum consilium aut bonam sententiam proficisci. His adjugendum est illud Antiphanis apud Athenaeum libro VI: Σαπρὸν σίλουρον ἀργυροῦς πίναξ ἔχων, id est Putrem silurum quadra habens argentea. Quidam silurum existimant eum esse, quem nunc vulgo sturionem dicimus, piscem multo omnium laudatissimum. 625. I, VII, 25. In eburna vagina plumbeus gladius Huic confine est illud: Ἐν ἐλεφαντίνῳ κουλεῷ τὸ μολύβδινον ξίφος, id est In eburna vagina plumbeus gladius, natum ex Diogenis Cynici apophtegmate. Nam cum adolescens quispiam insigni forma foedum quiddam atque obscoenum dixisset, Ex eburna, inquit, vagina plumbeum gladium educis. 626. I, VII, 26. Omnia octo Ἅπαντ’ ὀκτώ, id est Omnia octo. Cum nihil deesse significamus aut cum multa inter se similia videntur. Paroemiam hinc natam existimant. Stesichorus poeta in oppido Catana splendide sepultus fertur monumento diligenti quadam ratione ex omnibus octonis constructo, octo columnis, octo gradibus, angulis octo. Atque hinc proverbium increbuisse Ἅπαντ’ ὀκτώ. Meminit hujus et Julius Pollux in nono agens de lusu taxillorum, quem ait numeris constare, in quibus sit unus, qui Stesichorus appelletur, nimirum octo, idque cognominis sumptum esse ab ejus monumento. Sunt qui dicant eum, qui Corinthios in unam civitatem coegit, cives universos in octo tribus distribuisse atque hinc ortum vulgi sermonem. Neque desunt qui scribant idque Evandro, ut citant, auctore octo deos esse, qui rerum imperent summae: ignem, aquam, terram, coelum, lunam, solem, Mithram, noctem. Mithram autem Persae eundem cum sole existimant. Rursum alii dicunt octo fuisse certaminum species in Olympiis atque inde ductum adagium Omnia octo. Quod si nobis quoque conceditur in aenigmate divinare, non absurde natum videri potest a fabula, quam narrat Plutarchus in commentario De daemonio Socratis. Deliis ac caeteris Graecis oraculo responsum fuisse apud Aegyptios ita demum malorum finem fore, si aram, quae in Delo erat, duplassent. Qui cum non intellexissent, quid sibi vellet oraculum, ridicule duplatis singulis arae lateribus imprudentes solidum octuplum effecerunt ob inscitiam proportionis, quae longitudine duplum reddit. Caeterum hac in re consultus Plato, geometriae cum primis peritus, respondit deum Graecis imperitiam exprobrasse, monere, ut geometriae darent operam. Delectatum apparet hoc proverbio Heliogabalum imperatorem, cui morem hunc fuisse scribit Aelius Lampridius, ut simul ad coenam vocaret octo calvos, octo luscos, octo podagrosos, octo surdos, octo nigros, octo praelongos et octo prapingues et obesos. 627. I, VII, 27. Omnia idem pulvis Πάντα μία κόνις, id est Omnia idem pulvis. De indiscreta similitudine. Lucianus: Ἀλλὰ πάντα μία ἡμῖν κόνις, φασί, id est Quin nobis omnia idem, quod aiunt, pulvis, alludens ad defunctorum cineres, inter quos nihil apparet discriminis. Confine illi, quod alio demonstrabimus loco, Ejusdem farinae. Siquidem antiqui farinam pollinem vocabant. 628. I, VII, 28. Currus bovem trahit Ἡ ἅμαξα τὸν βοῦν ἐλαύνει, id est Currus bovem trahit. De re, quae praepostere geritur. Veluti si uxor praescribat marito, si discipulus reprehendat praeceptorem, si populus imperet principi, si ratio pareat affectui. Lucianus in Terpsione: Νῦν δὲ τὸ τῆς παροιμίας ἡ ἅμαξα τὸν βοῦν πολλάκις ἐκφέρει, id est Nunc id evenit, quod vulgo dici solet: plaustrum saepenumero bovem ipsum aufert. Translata metaphora a plaustris per declive retro labentibus unaque secum bovem auferentibus. 629. I, VII, 29. Ab equis ad asinos Ἀφ’ ἵππων ἐπ’ ὄνους, id est Ab equis ad asinos. Ubi quis a studiis honestioribus ad parum honesta deflectit, veluti si quis e philosopho cantor, e theologo grammaticus, e mercatore caupo, ex œconomo coquus, e fabro fieret histrio. Quadrabit item, ubi quis e conditione lautiore ad abjectora devenerit. Procopius sophista in epistola quapiam: Σὸ δὴ λεγόμενον ἀφ’ ἵππων ἐπ’ ὄνους μεταβεβήκαμεν, id est Juxta proverbium ab equis ad asinos transivimus. 630. I, VII, 30. Ab asinis ad boves transcendere Huic diversum est illud Plautinum: Ab asinis ad boves transcendere, pro eo, quod est ex humiliore conditione ad ditiorum partes transire. Sic enim apud Plautum in Aulularia Euclio, cujus pauperculi dives quidam expetebat affinitatem: Venit hoc mihi in mentem, Megadore, te esse hominem divitem Factiosum, me item esse hominem pauperum pauperrimum. Nunc si filiam locassim meam tibi, in mentem venit Te bovem esse et me esse asellum. Ubi tecum conjuctus siem, Ubi onus nequeam portare pariter, jaceam ego asinus in luto, Tu me bos haud magis respicias natus quam si nunquam siem. Et te utar iniquiore et meus me ordo irrideat, Neutrobi habeam stabile stabulum, si quid divortii fuat. Asini me mordicus scindant, boves incursent cornibus. Hoc magnum periculum est me ab asinis ad boves transcendere. Hactenus Plautus. Videtur allegoria ex apologo quopiam mutuo sumpta, qui mihi in praesentia non sucurrit. 630a. I, VII, 30a. Ab asino delapsus Ἀπ’ ὄνου καταπεσών, id est Ab asino delapsus. In eos dicitur, qui inconsulte quippiam agunt et imperite, aut in eos, qui a praesentibus commodis, quibus ob inscitiam uti nesciunt, excidunt. Est autem in Graecis verbis faceta allusio ad finitimam orationem mutato accentu ἀπὸ νοῦ, id est a mente delapsus tanquam vecors et mentis impotens. Utitur hoc adagio Plato libro De legibus III: Δεῖν φαίνεται ἔμοιγε οἸόνπερ ἵππον τὸν λόγον ἑκάστοτε ἀναλαμβάνειν, καὶ μὴ καθάπερ ἀχάλινον κεκτημένον τὸ στόμα, βίᾳ ὑπὸ τοῦ λόγου φερόμενον κατὰ τὴν παροιμίαν ἀπὸ τινος ὄνου πεσεῖν, id est Mihi sane videtur sermo velut equus undiquaque restringendus, ne tanquam os habens effrene impetu abreptus juxta proverbium ab asino tanquam a mente excidat. Utitur item Plutarchus in Gryllo. Rursum Aristophanes in Nubibus: Κακῶς γὰρ ὄντως εἷχες, ὥς γε μοι δοκεῖς. Ἵππους γ’ ἐλαύνων ἐξέπεσον νὴ τοὺς θεούς. Σί δῆτα ληρεῖς ὥσπερ ἀπ’ ὄνου ἐκπέσων; id est Mali, ut videtur, accidit tibi quippiam. Ita per deos equos agens miser excidi. Quid haec ita ut delapsus asino blatteras ? Primus versus dicitur a Strepsiade danistam irridente, quod pecuniam filio suo mutuo datam repetat. Alter est danistae juvenem tacita illusione notantis, qui studio alendorum equorum pecuniam eam absumpserat. Tertius rursum Strepsiadis dicentis illum delirare, perinde quasi non ab equis, sed ab asino decidisset, hoc est ἀπὸ νοῦ, id est a mente. Quandoquidem et Latinis mente lapsi dicuntur, qui mente exciderunt. Suetonius in Augusto: Rectorem quoque solitus apponere aetate parvis aut mente lapsis. Quidam huic quoque proverbio hujusmodi affingunt fabulam. Duo quidam cum in desertis locis asinum quempiam forte fortuna nasci essent, contendere inter sese coeperunt, uter eum uti suum domum abduceret; nam utrique pariter a fortuna videbatur objectus. Hac interim de re illis invicem altercantibus asinus sese subduxit ac neuter eo potitus est. Atque hinc proverbium natum autumant. Mihi magis placet in adagio captatam fuisse allusionem, de qua diximus, maxime quod animadvertam grammaticis id studio fuisse, ut omnibus adagiis fabulam aliquam aut historiam vel commentitiam adjungerent. Ut autem Suetonius dixit mente lapsos, ita Ulpianus titulo De magistratibus conveniendis, facultatibus lapsos dixit, qui redacti essent ad inopiam. 631. I, VII, 31. Telluris onus Γῆς βάρος, id est Terrae onus. De homine vehementer inutili, qui nihil aliud quam terram suo pondere gravet. Refertur inter adagia Graecanica natum ex Homero, apud quem Achilles Iliados Σ hoc pacto loquitur indigne ferens otium et quod non ineat praelium cum reliquis copiis: Ἀλλ’ ἦμαι παρὰ νηυσὶν ἐτώσιον ἄχθος ἀρούσης, id est Navibus assideo telluris inutile pondus. Rursum in Odysseae Τ: ΟἸον μέν τινα τοῦτον ἔχεις ἐπίμαστον ἀλήτην Σίτου καὶ οἴνου κεχρημένον οὐδέ τι ἔργων Ἔμπαιον οὐδὲ βίης, ἀλλ’ αὔτως ἄχθος ἀρούρης, id est Quem tandem nobis erronem adducis edacem Enectumque fame vinique et panis egenum, Artibus edoctum nullis neque viribus ullis Pollentem ac tantum telluris inutile pondus. Utitur eo Plato in Theaeteto: Οἴονται γὰρ ἀκούειν ὅτι οὐ λῆροί εἰσιν γῆς ἄλλως ἄχθη, id est Existimant enim se non haberi pro nugis et inutilibus terrae oneribus. Nec illepidum nec prorsus, ni fallor, ἀπροσδιόνυσον est, quod memorat Athenaeus libro octavo: Stratonicus quidam citharoedus Corinthi peregrinabatur. Hunc cum anicula quaedam fixis oculis intueretur idque diu, tandem, Quid, inquit, tibi per deos vis mater aut quid me sic continenter intueris ? Demiror, inquit illa, si matris uterus te decem menses ferre potuit, cum civitas angatur unum duntaxat diem te portans. In tales quadraret epitaphium, quod Timocreontis Rhodii poetae, caeterum voracis ac bibacis, sepulchro inscriptum indicat Athenaeus libro X: Πολλὰ πιὼν καὶ πολλὰ φαγὼν καὶ πολλὰ κάκ’ εἰπὼν Ἀνθρώπους κεῖμαι Σιμοκρέων Ῥόδιος, id est Multum edi multumque bibi, mala plurima dixi in Mortales, jaceo hic Timocreon Rhodius. 632. I, VII, 32. Arabius tibicen Ἀράβιος αὐλητής, id est Arabius tibicen, aut Ἀράβιος ἄγγελος, id est Arabius nuntius. In eos dici solitum, qui a semel coeptis nunquam desistunt. Quod vitii Flaccus cantoribus peculiare esse scripsit, ut jussi cantare nunquam adducantur, ut incipiant; si injussi coeperint, nunquam desinant. Citatur ex Menandro: Ἀράβιον ἆρα ἐγὼ κεκίνηκα αὐλόν, id est Arabiam ego Hercle tibiam excitavi. Meminit adagii Julius Pollux capite De loquacibus ad hunc modum: Ἀράβιος αὐλός, id est Arabia tibia. Citatur et Cantharus in Medea: Κιθαρῳδὸν ἐξηγείρατο Ἀράβιον, id est Citharoedum excitavit Arabium. Celebratur Graecis et hic versiculus de tibicine Arabio: Δραχμῆς μὲν αὐλεῖ, τεττάρων δὲ παύεται, id est Drachma canit, sed quatuor compescitur, quod paululo precio provocaretur ad canendum, non nisi magna mercede desisteret. Adagium hinc natum existimant, quod olim tibiis canendi artem non discebant ingenui tanquam sordidam, sed hanc sola mancipia exercebant, quae plerunque ex Arabia producebantur. Deinde ingenuis usqueadeo placere coepit, ut indoctus haberetur quisquis hujus esset rudis, donec Alcibiades tibias abjiceret oris deformitate conspecta ad speculum. Conveniet et in eos, qui laborant morbo, quem Graeci vocant ἀπεραντολογίαν, id est qui dicendi finem facere nesciunt. In quos extat illud Sophoclis: Ἀνὴρ γὰρ ὅστις ἥδεται λέγειν ἀεί, Λέληθεν αὑτὸν τοῖς ξυνοῦσιν ὥν βαρύς, id est Quicunque gaudet continenter proloqui, Is se gravem esse quotquot adsunt non videt. 633. I, VII, 33. Artem quaevis alit terra Σὸ τέχνιον πᾶσα γαῖα τρέφει, id est Artem quaevis alit regio. Proverbialis sententia, qua significatum est certissimum viaticum esse eruditionem aut artificium aliquod. Nam haec neque eripi possunt a latronibus et, quocunque terrarum abeas, te comitantur nihil adferentia sarcinae. Suetonius scribit aliquando Neroni praedictum a mathematicis fore ut imperio destitueretur. Unde vocem illam Neronis celeberrimam extitisse: Σὸ τέχνιον πᾶσα γαῖα τρέφει, quo maiore venia meditaretur citharoedicam artem principi gratam, privato necessariam. Itaque cum intellegeret sibi pereundum, illud identidem dictitabat: Qualis artifex pereo, velut indignum esset, qui tantus esset musicus, ut ubivis gentium vivere posset, qui locum apud Suetonium hunc secus enarrant. Idem nullo convicio magis offensus est quam quod quidam illum malum citharoedum appellasset. Idem evenit Dionysio Syracusano tyranno, qui imperio exutus Corinthi ludum aperuit ac pueros litteras et musicam docuit. Apparet autem senarium esse, quem citat Suetonius, sed paucarum syllabarum commutatione depravatum; fortassis sic restituetur: Σὸ τέχνιόν γε πᾶσα γαῖα ἐκτρέφει. Fertur inter Graecorum sententias hujusmodi senarius ab hoc proverbio non admodum dissidens: Λίμὴν ἀτυχίας ἐστὶν ἀνθρώποις τέχνη, id est Ars ipsa inopiae portus est mortalibus, hoc est unicum confugium in egestate ars est. Unde qui sapiunt, etiam si suppetat abunde res familiaris, tamen liberos suos opificium aliquod discere cogunt, quo si contingat, ut fortuna auferat opes aut in exilium ire jubeantur, sit quo sibi victum parent. At nunc plerique, quibus domi nihil est, in divitum familiis posuerunt, contra Platonis legem. Qui scripsit Cornucopiae, Latinum citat simillimum huic proverbium, opinor, vulgo jactatum: Sua cuique ars pro viatico est. Honestissimum sane viaticum, modo ars sit honesta. Caeterum nunc passim obambulant, quibus nulla est ars, sed condonationes ac dispensationes, ut vocant, emptas ac revendendas pro viatico circumferunt. 634. I, VII, 34. Non eras in hoc albo Non eras in hoc albo, hoc est Non eras in hoc numero. Translatum ab albata tabula, in qua quondam scribebantur nomina judicum. Plinius in praefatione Historiarum mundi: Cum hanc operam condicerem, non eras in hoc albo, id est non eras in eorum numero, quos haec lecturos credebam. Erat et album praetoris, in quo leges et formulae describebantur. Pandectarum libro primo titulo De edendo ex Ulpiano: Eum quoque edere Labeo ait, qui producat adversarium suum ad album et demonstret, quid dictaturus sis. Atque hoc sane loco adversarium non declarat eum, quicum lis est, sed tabulas ex tempore notatas memoriae gratia. In quem sensum M. Tullius usus est in oratione Pro Roscio idque non semel. Andreas Alciatus existimat legendum adversaria, non adversarium libro Dispunctionum tertio. Item secundo ejusdem operis libro, titulo primo multa fit mentio de albo. Quintilianus libro Institutionum XI: Quorum alii se ad album et rubricas transtulerunt uidelicet leguleios et formularios irridens, qui non ex libris jurisprudentium, sed ex albo praetoris juris scientiam discerent. T. Livius decadis primae libro nono: Civile jus repositum in penetralibus pontificum evulgavit fastosque circa forum in albo proposuit, ut, quando lege agi posset, sciretur. Apuleius Metamorphoseos libro VI meminit albi. Siquidem Jovem adlocuturum deos ita facit exordiri: Dei conscripti Musarum albo. Quibus in verbis mihi subesse videtur obscura quidem, sed faceta allusio scriptoris ad deos a poetis confictos, quasi ii demum, in deorum numero sint, quos illic Musae, quibus afflati scribunt poetae, constituerint. 635. I, VII, 35. Oleo tranquillior Oleo tranquillior. Hyperbole proverbialis in homines minime iracundos lenique ingenio praeditos a liquoris natura sumpta, quo nihil magis tacitum magisque lene. Plautus in Poenulo: Ita hanc canem faciam tibi oleo tranquilliorem. Est autem usqueadeo tranquilla olei natura, ut mare quoque rem omnium saevissimam tranquillet, atque ob id urinantes aiunt oleum ore spargere, quod mitiget elementi naturam asperam lucemque deportet. Auctor est Plinius libro secundo. Idem confirmat Plutarchus et cur ita fiat, rationem reddit in libello De causis naturalibus. Rursus in Convivialium quaestiuncularum decade sexta causam adferens, cur Homerus inter tot liquores oleum duntaxat appellarit ὑγρόν, id est humidum sive liquidum, ostendit oleo nihil inesse asperum, sed undique lene esse et ob id maxime reddere imagines more speculorum. Praeterea nec motum aut percussum strepit quemadmodum humores reliqui nec luctatur cum igni, sed tacite pascit. Denique non est alius liquor, qui tam late diffundatur, cum inungitur corpori, aut serius siccescat aut aeque molliat ac leniat. Utitur hoc adagio et Plato in Theaeteto de scientia, placida ingenia, quae leniter ac tranquille ad disciplinas et disputationes accedunt, oleo molliter fluenti comparans: Ὁ δὲ οὕτω λείως τε καὶ ἀπταίστως καὶ ἀνυσίμως ἔρχεται ἐπὶ τὰς μαθήσεις καὶ ζητήσεις μετὰ πολλῆς τῆς πραότητος οἸον ἐλαίου ῥεῦμα ἀψοφητὶ ῥέοντος, ὥστε θαυμάσαι τὸν τηλικοῦτον ὄντα ταῦτα διαπράττεσθαι, id est At hic adeo leniter ac circumspecte simulque expedite ingreditur ad disciplinas quaestionesque multa cum mansuetudine olei in morem citra strepitum fluentis, ut admireris tantus cum sit haec ad eum modum agere. 636. I, VII, 36. Auricula infima mollior Huic simillimum, quod M. Tullius usurpat in epistolis ad Q. fratrem libro secundo, Tu, inquiens, quemadmodum me censes oportere esse in republica et in nostris inimicitiis, ita et esse et fore auricula infima scito molliorem. Ammianus libro decimonono: In aliis nimium severus in hoc titulo ima, quod aiunt, auricula mollior. Translata metaphora ab ea auriculae parte, qua non est aliud in humano corpore mollius aut flexibilius lentiusque, ut quae nec osse rigeat neque carthilagine durescat neque neruis intendatur. 637. I, VII, 37. Apio mollior aut mitior Ἀπίου πεπαίτερος, id est Apio mitior. Simili figura dictum est a Theocrito: Καὶ θὴ μὰν ἀπίοιο πεπαίτερος, id est Etiam certe apio mansuetior. Est autem apius Graecis raphanus aut pyri genus. 638. I, VII, 38. Spongia mollior Ejusdem est generis Σῆς σπογγιᾶς μαλακώτερος, id est Spongia mollior. Sic enim assentator quispiam loquitur apud comicum quempiam citante Plutarcho in commentario De discrimine adulatoris et amici: Ἐμέ, Νικόμαχε, πρὸς τὸν στρατιώτην τάξατε, Ἂν μὴ ποιήσω πέπονα μαστιγῶν ὅλον, Ἂν μὴ ποιήσω σπογγιᾶς μαλακώτερον Σὸ πρόσωπον, id est Nicomache, me isti militi opponas velim, Nisi pepona loris, quantus est, effecero, Nisi spongia illi molliorem qualibet Reddidero vultum. Ad eundem modum dicebant pepone mollior. Theopompus apud Athenaeum libro secundo: Μαλακώτερα πέπονος καὶ σικύου μοι γέγονε, id est Molliora mihi pepone et cucumere facta sunt. Ad hanc formam pertinet, quod idem citat ex Epicharmo: Πρα὘τερος ἔγωγε μαλάχης, id est Mitior equidem malua, quod ea herba vim habeat leniendi. Item cinaedo mollior. Plautus in Aulularia: Ita fustibus sum mollior magis quam ullus cinaedus. Nam prisci saltatores et pantomimos cinaedos vocabant, quod cum gestulatione canerent. Similiter Catullus: Cinaede Thalli mollior cuniculi capillis. 639. I, VII, 39. Felicibus sunt et trimestres liberi Σοῖς εὐτυχοῦσι καὶ τρίμηνα παιδία, id est Felicibus sunt et trimestres liberi. Senarius proverbialis in principum ac divitum felicitatem, quibus per adulationem omnia laudi vertuntur quique sibi nihil non licere putant, adeo ut quod in homine plebeio perinde ut summum scelus damnatur, in illis uirtutis titulo celebretur. Unde nata sit paroemia, Suetonius Tranquillus declarat Claudii Caesaris vitam his verbis exordiens: Patrem Claudii Caesaris Drusum, olim Decimum, mox Neronem praenomine, Livia, cum Augusto gravida nupsisset, intra mensem tertium peperit, fuitque suspicio ex vitrico per adulterii consuetudinem procreatum. Statim certe vulgatus est versus Σοῖς εὐτυχοῦσι καὶ τρίμηνα παιδία, id est Potentibus sunt mensium et partus trium. Nam mense septimo, decimo et undecimo legitimi sunt partus, quarto et octavo neque vitales fere et perquam rari; mense tertio nulli partus editi leguntur. Auctor Plinius lib. VII, ca. 5. 640. I, VII, 40. Aurem vellere Aurem vellere veteres dicebant admonere a prisco ritu sumpta figura, quo in jus ducturi quempiam aurem vellicabant attestantes eum, quem quasi testem meminisse volebant. Inde Horatianum illud in Sermonibus: Et licet antestari, ego vero Oppono auriculam. Siquidem ut frons antiquitus erat sacra Genio, veluti scribit in Maronis Silenum Servius, ut digiti Minervae, genua Misericordiae, ita auris Memoriae deae, quam Graeci Μνημοσύνην vocant. Vergilius in Sileno: Cum canerem reges et praelia, Cynthius aurem Vellit et admonuit: pastorem, Tityre, pingues Pascere oportet oves, diductum dicere carmen. Quod imitatus Calphurnius in Bucolicis: Vellit nam saepius aurem Invida paupertas et dicit vilia cura. Non nihil decoris adjunxit proverbio Calphurnius, quod ad rem transtulit. Quanquam potest paupertas hoc loco pro dea accipi. Seneca libro De Beneficiis quarto: Nec tanquam munus dabo, sed verba mea redimam et aurem mihi pervellam; damno castigabo promittentis temeritatem. Rursus libro 5.: Loquar mecum et mihi aurem pervellam, hoc est ero mihi ipsi monitor, ne similiter peccem. Utitur in hunc modum et aliis aliquot locis ut in epistola quadam: Sit ergo aliquis custos et aures subinde pervellat abigatque rumores et reclamet populis laudantibus. 641. I, VII, 41. Alter Hercules Proverbialis hyperbole Οὗτος ἄλλος Ἡρακλῆς, id est Hic alter Hercules. De viro praestrenuo ac laborum tolerantissimo. Extat hoc titulo fabula quaepiam ex Menippeis Terentii Varronis, mirum ni proverbiali. Aristoteles libro Moralium Eudemiorum vii.: Ὁ γὰρ φίλος βούλεται εἷναι, ὥσπερ ἡ παροιμία φησίν, ἄλλος Ἡερακλῆς, ἄλλος οὗτος, id est Nam amicus cupit esse, sicuti proverbio dicitur, alter Hercules, alter hic. Plutarchus scribit id cognominis vulgo Theseo attributum, quod multa fortiter patraret exemplo Herculis. Laertius in vitis philosophorum ostendit et Cleanthem philosophum alterum Herculem vulgo dictum fuisse, quod esset omnium laborum patientissimus, adeo ut noctu hauriendo e puteo aquam victum diurnum pararet, unde et Υρεάντλης dictus pro Cleanthe et nihilo tamen segnius egregiam operam interdiu navaret philosophiae. Clearchus apud Zenodotum aliam fabulam adfert, unde hoc sit natum adagium. Ait enim Briareum, qui et ipse Hercules dictus est, profectum Delphos sublatis inde thesauris aliquot ac monumentis ex iis, quae eo in loco servabantur, juxta veterem quandam consuetudinem ad columnas, quas Herculis cognominant, sese contulisse atque itidem illis, quae illic erant, fuisse potitum. Deinde Tyrium Herculem venisse Delphos, ut oraculum consuleret, deumque respondisse Οὗτος ἄλλος Ἡρακλῆς, id est Hic alter Hercules, atque oraculum in adagionem abiisse. Nec desunt, qui hujus dicti originem referant ad Titormum quendam bussequam, qui multis exemplis Milonem superarit. Is se profitens superatum sublatis in coelum manibus dixit: Ὦ Ζεῦ, μὴ τοῦτον Ἡρακλῆν ἡμῖν ἔτερον ἔσπειρας; id est O Jupiter, num hunc nobis Herculem alterum genuisti ? Huc pertinet illud Theocriti in Pastoribus: Υαντί νιν Ἡρακλῆι βίην καὶ κάρτος ἐρίσδεν, id est Viribus Alcidae hunc certare et robore dicunt. Subjicitque pastor: Κἤμ’ ἔφαθ’ ἁ μάτηρ Πολυδεύκεος ἦμεν ἀμείνω, id est Me quoque Pollucem mater praecellere dixit. Erat enim hic excellens in pugilum certamine. Et Graeculus adulator apud Juvenalem divitem imbecillum Herculi aequat Antaeum procul a tellure tenenti. Macrobius libro Saturnalium III scribit in hunc modum: Salios autem Herculi propter ubertatem doctrinae altioris assignat, quia is deus et apud pontifices idem qui et Mars habetur. Et sane ita Menippea Varronis affirmat, quae inscribitur Ἄλλος οὗτος Ἡρακλῆς quia, cum de Hercule multa loqueretur, eundem esse ac Martem probavit. Apud Latinos quoque Ruticello cuidam prodigiosis viribus Herculis nomem attributum. Is mulum suum tollebat, ut scribit M. Varro citante Plinio libro vii. At Hippocrati medico, quod pestilentiam ab Illyriis venientem praedixisset, dimissis ad auxiliandum circa urbem discipulis, Graecia ob meritum eosdem decrevit honores quos Herculi; nam et is ἀλεξίκακος habitus est. Auctor idem Plinius eodem libro. Quin nomen hoc Herculis videtur vulgari sermone ad omnes viros egregie fortes transferri solere non aliter quam Catonis ad graves et sapientes. Nam Varro quadragintatres Hercules enumerat additque hoc nomine honoratos fuisse omnes, qui fortiter quippiam egissent. Testatur et Macrobius in Saturnalibus hoc nominis compluribus fuisse commune et ante Amphitryonis privignum. Sic et Achilles appellabantur insigni fortitudine duces, quorum de numero fuit Lucius Sicinius Dentatus ob ingentem fortitudinem Romanus Achilles appellatus, quod centum et viginti praeliis cum hoste pugnasset nec ullam haberet cicatricem aversam. Auctor A. Gellius libro secundo, capite undecimo. Denique rationem aut argumentum Achilleum vocant, quod sit insuperabile et insolubile. 642. I, VII, 42. Bipedum nequissimus Bipedum nequissimus, de homine vehementer improbato quique vel pecudes nequitia superet. Dictum est in Regulum quendam oratorem, quem Plinius in Epistolis subonde suis pingit coloribus, ubi et adagium hoc refertur. Sed ante hunc Cicero torserat in Clodium in oratione Pro domo sua: Hoc tu proscriptore, hoc consiliario, hoc ministro, omnium non bipedum solum, sed etiam quadrupedum impurissimo rempublicam perdidisti. Consimili figura Alexander imperator apud Aelium Lampridium: Nuper certe, patres, meministis, cum ille omnium non solum bipedum, sed etiam quadrupedum spurcissimus Antonini nomem praeferret, Heliogabalum significans imperatorum unum omnium effoeminatissimum et quem optimo jure Romanum Sardanapalum possis dicere. Addit autem in hoc sermone nominis generalitas gratam quandam et novam ἔμφασιν, quemadmodum et nullum animal pro nullo homine vulgo dicimus. 643. I, VII, 43. Adamantinus Ἀδαμάντινος, id est Adamantinus pro eo, quod est inexorabilis aut infatigabilis. Huic proverbio incredibilis hujus lapidi duricies locum fecit, de qua Plinius libro XXXVII scribit ad hunc modum: Incudibus adamantes deprehenduntur ita respuentes ictum, ut ferrum utrinque dissultet incudesque etiam ipsae dissiliant. Quippe duritia inenarrabilis est simulque ignium victrix natura et nunquam incalescens. Unde quicquid invictum atque inexpugnabile, id adamantinum vocamus. Hesiodus: Ἀλλ’ ἀδάμαντος ἔχει κρατερόφρονα θυμόν, id est Durus at his animus solido ex adamante creatus. Theocritus in Amaryllide: Καί κέ μ’ ἴσως ποτίδῆ ἐπεὶ οὐκ ἀδαμαντίνα ἐντί, id est Me quoque respiciet neque enim est adamantina forsan. Eodem pertinet, quod Homerus Vulcanum fingit adamantinis vinculis irretientem Venerem et Martem, quod Maro portas et columnas inferorum ex adamante fabricatus est. Socrates in Gorgia Platonis rationes adamantinas vocat, id est inexpugnabiles. Rursus libro De republica X. ἀδαμαντίνως ἔχειν dicit pro firmiter tenere: Ἀδαμαντίνως δεῖ δὴ τὴν ταύτην δόξαν ἔχοντα εἰς ᾍδου ἰέναι, id est Oportet nimirum adamantine sententiam hanc obtinentem ad inferos proficisci. Plutarchus in vita Dionis: Ἐκ δὲ τούτου προϊοῦσα καὶ νεμομένη κατὰ μικρὸν ἡ περὶ τὸ πειράκιον ἄνεσις τοὺς ἀδαμαντίνους δεσμοὺς ἐκείνους, οἸς ὁ πρεσβύτερος Διονύσιος ἔφη δεδεμένην ἀπολιπεῖν τὴν μοναρχίαν ἐξέτηξε καὶ διέφθειρειν, id est Ex hoc autem progressa ac paulatim serpens circa adolescentem remissio adamantina illa vincula, quibus senior Dionysius dixerat se relicturum astrictam monarchiam solvit ac perdidit. Horatius in Odis: Quis Martem tunica tectum adamantina. Item alibi: Si figit adamantinos Summis verticibus dura necessitas Clavos. Itidem Augustinus adversus Manicheum: Sed cum ostendere coepero certas necessariasque rationes, quae illas propositiones adamantinis, ut dicitur, catenis innexae consequuntur. Denique scriptoribus aliquot propter infatigatam studii tolerantiam adamantini cognomen inditum ut Didymo grammatico et Origeni theologo. In consimilem sensum usurpat Pindarus in Isthmiis encomio quinto laudans Lamponem quendam inter fortes fortissimum, qualis est Naxia cos inter reliquas: Υαίης κέ νιν ἄνδρ’ έν ἀθληταῖσιν ἔμμεν Ναξίαν πέτραις ἐν ἄλλαις Φαλκοδάμαντ’ ἀκόναν, id est Diceres sane eum virum inter athletas esse Naxiam in caeteris saxis ferrique domitricem cotem. Plinius libro XXXVI, capite VII meminit Naxii marmoris, quod diu fuit in precio et hinc cotes dictas naxias, quae in insula Cypro nascerentur. Est autem Naxus una Cycladum haud procul a Paro, cujus marmora celebrantur ob candorem. Pindari interpres ponit Naxum hanc in Creta, quid secutus incertum. Plinius ponit Naxum oppidum in Sicilia. Stephanus indicat hoc nomen, ut pleraque sunt, compluribus locis esse commune. Addit Creticam cotem appellatam Naxiam, quae eadem dicta sit ναξίας. Subindicat autem hoc proverbium magis pertinere ad dijudicandum et prodendum, quod fallebat, quam ad robur, quemadmodum ante de Lydio lapide diximus. Unde considerandum, an in Plinio pro Cypro legendum sit Creta aut Naxo. 644. I, VII, 44. Ferreus, aheneus Simili figura ferrea atque ahenea dicuntur, quae solida firmaque significamus. Vergilius: Non mihi si centum linguae sint oraque centum, Ferrea vox. Quo quidem in loco videtur expressisse illud Homericum ex secundo Iliados libro: Οὐδ’ εἴ μοι δέκα μὲν γλῶσσαι δέκα δὲ στόματ’ εἷεν, Υωνὴ δ’ ἄρρηκτος, χαλκοῦν δέ μοι ἦτορ ἐνείη, id est Non mihi si sint ora decem totidem quoque linguae, Vox infracta animusque mihi simul aereus adsit. Horatius in prima epistola: Hic murus aheneus esto. De decreto animi non convellendo. Homerus Iliados Φ: Ἦ γὰρ σοί γε σιδήρεος ἔνδοθι θυμός, id est Ferrea nimirum tibi mens in pectore clausa est. Idem Odysseae Ε: Οὐδέ μοι αὐτῆ Θυμὸς ἐνὶ στήθεσσι σιδήρεος, ἀλλ’ ἐλεήμων, id est Neque enim mihi scilicet ipsi Ferreus est animus sub pectore sed miserescens. Et Iliados Χ, σιδήρεον μένος τοῦ πυρός, id est ferream incendii vim, dixit. Ἐν δὲ πυρὸς μένος ἧκε σιδήρεον, id est Ferrea vero ignis venit in praecordia virtus. Paulo diversius est, quod Cicero Attilium ferreum scriptorem vocat pro duro atque imperito. Nam in artibus dura dicuntur, quae parum sunt artificiosa, contra mollia, quae summa arte perfecta. Verba M. Tullii libro De Finibus primo sunt haec: Electram tamen male conversam Attilii mihi legendam putem. De quo Licinius: ferreum scriptorem. Verum opinor scriptorem, ut tamen legendus sit. Eundem in libris De divinatione durissimum et malum poetam vocat. 645. I, VII, 45. Cornea fibra Neque dissimili figura dixit Persius: Neque enim mihi cornea fibra. Nam cornua et durissima sunt et sensu carent quemadmodum et ungues. Quanquam potest et a corno arbore corneum dici, cujus lignum durissimum esse constat. Persii carmen in prima satyra sic habet: Non ego cum scribo, si forte quid aptius exit, Quando haec rara avis est, si quid tamen aptius exit, Laudari metuam; neque enim mihi cornea fibra est. Unde qui carents humanis affectibus robur, adamantem, silicem, ferrum, cornu in pectore gestare dicuntur. 646. I, VII, 46. Ajacis risus Αἰάντεος γέλως, id est Ajacinus risus. In eos, qui temere ac vecorditer rident. Id quod apposite dicetur in homines mortiferis voluptatibus gaudentes brevi perituros aut qui malefactis gaudent mox poenas daturi. Cujusmodi risum eleganter describit Homerus in Odysseae Τ: Μνηστῆρσι δὲ Παλλὰς Ἀθήνη Ἄσβεστον γέλον ὧρσε, παρέπλαγξεν δὲ νόημα· Οἳ δ’ ἤδη γναθμοῖσι γελοίων ἀλλοτρίοισιν, Αἱμοφόρυκτα δὲ δὴ κρέα ἤσθιον, ὄσσε δ’ ἄρα σφέων Δακρυόφιν πίμπλαντο, γόον δὲ ὠίετο θυμός, id est Deinde procis risum commovit diva Minerva, Haud compescendum mentemque excussit, at illi Protinus attoniti malis risere alienis. Mandunt interea tabentes sanguine carnes. Lumina complentur lachrymis mens anxia moeret. Adagium natum est ex historia Ajacis. Is adeo graviter tulisse legitur Ulyssem sibi praelatum in capessenda successione armorum Achillis, ut prae dolore in insaniam versus sit. Itaque gladio destricto in gregem pecorum insiliit existimans sese Graecorum copias caedere. Tum duos quosdam maximos sues a trabe suspensos flagris cecidit arbitrans hos esse Agamemnonem atque Ulyssem, quorum alteri ut judici, alteri ut victori potissimum erat iratus. His igitur suibus plurimo cum risu insultavit addens convicia quaecunque suggerebat splendida bilis. Deinde postea quam resipuisset partim pudore partim metu sibi mortem conscivit. Nec intempestiviter torquebitur in eos, quibus risus oboritur nulla de causa, quem vulgo dicunt aut insaniae aut stultitiae argumentum esse. Attestatur et senarius ille proverbialis: Γελᾶ δ’ ὁ μῶρος, κἄν τι μὴ γελοῖον ᾖ, id est Ridet fatuus, ut nulla risus causa sit. 647. I, VII, 47. Canis vindictam Κυνὸς δίκην, id est Canis vindictam. Macedonicum adagium in eos, qui praeter expectationem poenas dant iis, quos aliquando laeserunt. Natum ab Euripidis tragici poetae interitu. In Macedonia vicus quispiam est, qui Thracum dicitur, propterea quod olim a Thracibus sit inhabitatus. Hic cum canis quidam Archelai regis aberrasset, Thraces de more suo mactatum sacrificarunt ac devovarunt. Quod ubi comperisset Archelaus, talentum eis mulctam dicit. Verum cum illi solvendo non essent, Euripidem subornarunt, qui regem exorarent, ut sibi mulctam remitteret ita ut fecit. Postea vero cum Euripides in silva quadam solus esset et Archelaus a venatu reverteretur, canes Euripidem cinctum discerpserunt devoraruntque. Existimatum est autem eos canes ex eo prognatos fuisse cane, quem Thraces sacrificarant. Hinc adagium apud Macedonas increbuit Canis vindictam, subaudiendum passus est aut aliud commodius. Valerius Maximus libro ix., capite De morte non vulgari refert Euripidem, cum ab Archelao rege Macedonum coenae adhibitus fuisset, domum a convivio repetentem a canibus fuisse discerptum. Eos canes ab aemulo quopiam immissos fuisse confirmat A. Gellius Noctium Atticarum libro xv., capite vigesimo. Suidas addit hos aemulos fuisse Arrideum Macedonem et Cratevam Thessalum poetam, quos Euripidis gloria urebat. Hi finxerunt eum a regiis canibus dilaceratum fuisse. Sunt qui narrent eum non a canibus, sed a mulieribus fuisse dilaniatum, cum intempesta nocte Craterum adolescentem peteret, Archelai amasium. Testatur enim et Gellius Euripidem μισογύνη, id est mulierum osorem, fuisse. Sed quod ad superiorem attinet opinionem, fabulam non usquequaque dissimilem narrat Plutarchus in dialogo De comparatione terrestrium animantium et marinorum. Pyrrhus, inquit, rex iter faciens canem repperit corpus hominis interfecti servantem, cumque cognovisset eum tertium jam diem impastum manere nec a cadavere divelli, jussit extinctum sepeliri, canem secum adducendum curavit. Paucis post diebus militum delectus est actus omnesque regem sedentem praeteribant. Aderat et canis quietus interim, donec domini interfectores praetereuntes conspicatus est. In hos protinus iratus cum clamore irruit ac saepius allatravit subinde respectans Pyrrhum, adeo ut non solum ipsi Pyrrho, sed et omnibus, qui aderant, suspicio nasceretur. Proinde cum et aliae nonnullae conjecturae, ita ut fit, accederent aliunde, duo comprehensi sunt et facinus confessi supplicio sunt affecti. Addit et Hesiodi interfectores ab ipsius cane proditos supplicium dedisse. Subjicit his quod memoria dicit accidisse. Quidam irrupit in Aesculapii templum sublatis aureis et argenteis aliquot monumentis clam et ignotus, ut putabat, aufugit. At canis, templi custos, cui nomen Capparus – nam indignus qui periret ἀνώνυμος – cum videret neminem aedituorum sua voce commoveri, fugientem sacrilegum est insecutus ac primum quidem saxis petitus haud tamen discedebat. Exorto die non accedebat propius, sed procul oculis observans sectabatur nec cibum objectum capiebat. Rursum juxta dormientem cubabat et ipse et abeuntem ad consimilem modum insequebatur. Quod si qui viatores fuissent obvii, iis cauda adblandiebatur, in illum unum latrabat ac saeviebat. Haec cum ab aliis alii didicissent simulque et canis et hominis figuram cognovissent, sacrilegum apprehenderunt et ad supplicium duxerunt cane praecedente hilari jam ac gestiente, quod maleficum esset venatus. Unde ei cani de publico pastus decretus est ejusque rei cura sacerdotibus mandata. Verum ut ad proverbium redeamus, apparet apte dici posse et in hunc sensum, quoties auctor illati mali dissimulatur.
