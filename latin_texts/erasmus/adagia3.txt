Apertae musarum januae. 186. I, II, 86. Eurybatizare Εὐρυβατεύεσθαι, id est. Eurybatizare, est improbis uti moribus. Eurybatus, ex Cercopibus unus, fuit insignitae improbitatis homo. Hujus meminit Lucianus in Pseudomante: Ὑπὲρ τοὺς Κέρκωπας, ὑπὲρ τὸν Εὐρύβατον ἥ Υρυνώνδαν ἥ Ἀριστόδεμον ἥ Σώστρατον, id est Ultra Cercopas, ultra Eurybatum aut Phrynondam aut Aristodemum aut Sostratum. Neque vero unus duntaxat hujus nominis fuit, infamis versutia morumque improbitate; nam et Ephesius quidam Eurybatus fuit, qui cum a Croeso cum multa pecuniarum vi missus esset, ut exercitum contraheret, ad Cyrum defecit, ut auctor est Ephorus. Alii malunt ad Eurybatum referre, qui fuisse perhibetur alter e Cercopibus, ut dixi. Duris ad Eurybatum refert Ulyssis socium. Nicander prodidit Eurybatum quendam Aeginensem fuisse longe versutissimum, scelestissimumque. Neque vero desunt qui dicant hoc nomine furem fuisse quempiam astutia singulari. Is, cum deprehensus captusque servaretur, custodes in convivio animi causa jusserunt, ut ostenderet, quibusnam modis consueverit domos conscendere. Cumque illum initio renuentem, scilicet tamquam invitus facturus esset, rogarent instantius ac vix tandem persuasissent, ille aptaris spongiis ac stimulis ferreisque retinaculis, quas ἐγκεντρίδας Graeci vocant, parietem coepit conscendere. Porro suspectantibus illis et artificii novitatem admirantibus Eurybatus prehenso laqueari per tegulas aufugit, priusquam illi domum circumire potuerint. Atque hunc ad modum delusis custodibus periculum evasit. Meminit hujus et Eustathius in primum Iliados admonens eam vocem ambigue pronuntiari Εὐρύβατον καὶ Εὐρυβάτην, dictum autem παρὰ τὸ εὐρὺ βάζειν, quod late grassaretur. Itaque peculiariter conveniet in eum, qui deprehensus, arte quapiam elabitur. 187. I, II, 87. Faciunt et sphaceli immunitatem Καὶ σφάκελοι ποιοῦσιν ἀτλέλειαν, id est Faciunt et sphaceli immunitatem. Athenis celebratum proverbium de his, qui quovis praetextu quod volunt assequuntur. Natum aiunt ab eventu hujusmodi. Pisistratus tyrannus decimas exigebat ab Atheniensibus eorum, quae in agris provenissent. Itaque cum aliquando obambularet videretque senem quendam in saxis quibusdam, hoc est, loco petricoso, laborantem, rogabat, quosnam fructus inde colligeret. At is, respondens Dolores, inquit, et sphacelos, atque horum decimas exigit Pisistratus. Porro tyrannus admiratus hominis libertatem decimas Atheniensibus remisit. Ea res in vulgi sermonem abiit, etiam sphacelos immunitatem parere. Sphacelus autem morbi genus est, quod ex immodica defatigatione solet accidere. Quidam putant esse tormina articulorum, quidam ossium tabem. Theophrastus libro De causis plantarum quinto demonstrat et plantarum radicibus vitium accidere, quod ab hominum morbo σφακελισμός appelletur. Adagium recensetur a Suida. Hesychius indicat, quemlibet dolorem gravem sphacelum dici. 188. I, II, 88. Et meum telum cuspidem habet acuminatum Ipsissimam proverbii speciem habet, quod scriptum est apud Homerum Iliadis Τ sub Hectoris persona: Ἐπεὶ ἦ καὶ ἐμὸν βέλος ὀξὺ πάροιθεν, id est Telum quando meum quoque cuspide acuta est. Recte utemur, quoties fatebimur nos inferiores quidem esse, verum non deesse tamen, quo queamus nocere. Cui simile Virgilianum illud: Et nostro sequitur de vulnere sanguis. Item illud apud Ovidium: Et mihi sunt vires, et mea tela nocent. 189. I, II, 89. Ignavi vertitur color Σοῦ κακοῦ τρέπεται χρώς, id est Ignavi vertitur color. Plutarchus in causis naturalibus, problemate quam ob rem polypus colorem mutet, hoc tamquam proverbio jactatum adducit. Διὸ καὶ λέλεκται τοῦ μὲν κακοῦ τρέπεται χρώς, id est, Ignavi vertitur color. Nam id accidit in metu, ut vultus exalbescat, maxime timidis, videlicet sanguine ad vitalia refugiente. Plusculum accedit veneris, si ad animum transferatur, veluti si dicas philosophum nihil omnino formidare eorum, quae vulgus horret: Σοῦ μὲν γάρ τε κακοῦ τρέπεται χρώς, id est Vertitur ignavi sane color. Porro proverbium natum est ex Homericae Iliados Ν. Carmen sic habet: Σοῦ μὲν γάρ τε κακοῦ τρέπεται χρώς ἄλλυδις ἄλλῃ, Οὐδέ οἱ ἀτρέμας ἧσθαι ἐρητύετ’ ἐν φρεσὶ θυμός, Ἀλλὰ μετοκλάζει καὶ ἐπ’ ἀμφοτέρους πόδας ἵζει, Ἐν δέ τέ οἱ κραδίη μεγάλα στέρνοισι πατάσσει Κῆρας οἰομένῳ, πάταγος δέ τε γίγνετ’ ὀδόντων· Σοῦ δ’ἀγαθοῦ οὔτ’ ἅρ τρέπεται χρὼς οὔτε τι λὶην Σαρβεῖ, id est Vertitur ignavi color, evariatque subinde, Nec mens certa manet, verum huc illucque vacillat, Ac migrans e corde pedes in utrosque residit. Palpitat et valide cor ei praecordia subter Fata putanti animo, occipiunt quoque stridere dentes; Contra forti, nec variat color at neque valde Horrescit. 190. I, II, 90. Ad consilium ne accesseris ante quam voceris Μὴ πρότερον εἰς βουλὴν παρέλθῃς, πρὶν ἅν κληθείης, id est Ad consilium ne accesseris prius quam voceris. Haec sententia, quae nunc nomine Catonis celebratur, proverbialis fuisse videtur vel Plutarcho teste, cujus haec verba sunt libro Συμποσιακῶν primo: Ἄτοπος μὲν οὖν, ἔφη, καὶ παροιμιώδης, Μενέλαος, εἴ γε σύμβουλος ἐγένετο μὴ παρακεκλημένος, id est Ridiculus igitur, inquit, et proverbio obnoxius Menelaus, siquidem consultor factus est non accersitus. Nisi quis mavult haec ad illam referre paroemiam: Ἄκλητοι δειλοὶ αγαθῶν ἐπὶ δαῖτας ἰόνται. Quod alias referemus. 191. I, II, 91. Jucundissima navigatio juxta terram, ambulatio juxta mare Plutarchus primo Symposiacôn libro veluti vulgo jactatum citat: πλοῦς μὲν ὁ παρὰ γῆν, περίπατος δὲ ὁ παρὰ θάλατταν ἥδιστός ἐστιν, id est Navigatio juxta terram, rursum ambulatio, quae fit juxta mare, jucundissima est. Recte torquebitur ad eam sententiam, ut dicamus ita demum esse jucundissimum unumquodque, si diversi generis admixtu temperatum adhibeatur, veluti si in lusibus nonnihil eruditionis aspergas, rursum in studiis aliquid ludicrum admisceas. Simillimum est huic, quod ex Philoxeno poeta citat idem in commentario, quem inscripsit Quomodo sint audiendi poetae: Σῶν κρεῶν τὰ μὴ κρέα ἥδιστά ἐστι καὶ τῶν ἰχθύων οἱ μὴ ἰχθύες, id est Ex carnibus, quae carnes non sunt suavissimae, item ex piscibus, qui non sunt pisces. Itidem philosophia admixta poematis magis delectat et poesis admixta philosophiae magis capit animum. 192. I, II, 92. Cupidinum crumena porri folio vincta est Πράσου φύλλῳ τὸ τῶν ἐρώντων δέδεται βαλάντιον, id est Porri folio amorum vincta est crumena. Refertur eodem in loco quem modo citavimus, sed praestat ipsius verba subscribere: Ὃ δ’ ἄν τις μάλιστα θαυμάσειεν, φειδωλὸς ἀνὴρ καὶ μικρολόγος ἐμπεσὼν εἰς ἔρωτα καθάπερ εἰς πῦρ σίδηρος ἀνεθεὶς καὶ μαλαχθεὶς ἁπαλὸς καὶ ὑγρὸς καὶ ἡδίων, ὥστε τουτὶ τὸ παιζόμενον μὴ πάνυ φαίνεσθαι γελοῖον ὅτι πράσου φύλλῳ τὸ τῶν ἐρώτων δέδεται βαλάντιον. Ἐλέχθη δὲ καὶ ὅτι τῷ μεθύειν τὸ ἐρᾶν ὅμοιόν ἐστι· ποιεῖ γὰρ θερμοὺς καὶ ἱλαροὺς καὶ διακεχυμένους, id est Quodque vel maxime miretur aliquis, vir parcus et sordidus simul ac in amorem inciderit, non aliter quam igni impositum ferrum fit mollior ac tener, lentus ac suavior, ut non usquequaque deridiculum videatur illud, quod joco populari dicitur: cupidinum crumeras porri folio vinctas esse. Dictum est autem ob eam causam, quod amor adsimilis sit ebrietati. Reddit enim calidos et hilares et effusos. Plutarchus itaque sentire videtur proverbium alludere ad porri naturam, cujus vis est calefacere, ciere urinam, iritare venerem, movere menses et alvum inflare, quemadmodum docet Dioscorides libro II. Suidas ostendit hoc adagium dictum de iis, qui per amorem immoderatos faciunt sumptus luxuque indulgent, quemadmodum solent in comoediis amantes. Plutarchus in libello, quem inscripsit Ἐρωτικόν, hoc quoque inter caeteras cupidinis sive amoris laudes commemorat, quod e sordido splendidum, e parco liberalem, e tristi civilem, e timido audacem reddit hominem. Proinde cupidinis loculi porri folio vincti dicuntur, quod facile solvantur vel quod admodum fragile sit porri folium vel quod hujus genuina vis solvere corpus ac movere. 193. I, II, 93. Quem fortuna pinxerit Ὃν ἡ τὐχη μέλανα γράψει, τοῦτον οὐ πᾶς χρόνος δύναται λευκᾶναι, id est Quem fortuna nigrum scripserit, hunc non universum aevum candidum reddere potest, hoc est cui fortuna refragatur, huic quicquid tentaverit, infeliciter cedet. Allusum est ad nigros et albos calculos suffragiorum. Recensetur in collectaneis Apostolii. 194. I, II, 94. Qui mori nolit ante tempus Athenaeus in Sermonibus convivialibus de Sybaritis hujusmodi refert proverbium: Ὁ βουλόμενος ἐν Συβάρει μὴ πρὸ μοίρας ἀποθανεῖν οὔτε δυόμενον οὔτε ἀνίσχοντα τὸν ἥλιον ὁρᾶν δεῖ, hoc est Qui non velit apud Sybaritas ante diem fatalem mori, eum haud oportet solem conspicere nec occidentem nec orientem. Hoc ideo vulgo jactatum scribit, quod Sybaritarum civitas in humili loco ac velut in convalle sita fuerit, ut aestatis tempore mane pariter ac vesperi frigus immensum sentirent, meridie intolerandum ardorem. Cicero libro De finibus bonorum secundo docet idem dictum in quosdam Asotos, cui genti nomen inditum est a luxu vitae. Nam sub solis occasum erant ebrii, mane stertebant. Columella in prooemio Rerum rusticarum usurpat in ganeones, qui noctes libidinibus et ebrietate, dies somno vel ludo consumunt. Mox deinde, inquit, ut apti veniamus ad ganeas, quotidianam cruditatem Laconicis excoquimus et exusto sudore sitim quaerimus noctesque libidinibus et ebrietatibus, dies ludo vel somno consumimus. Ac nos dicimus fortunatos, quod nec orientem solem videmus nec occidentem. 195. I, II, 95. Barbae tenus sapientes Ἐκ πώγονος σοφοί, καὶ ἀπὸ πώγονος φιλόσοφοι, id est Barbae tenus sapientes et sophistae et philosophi. Sic appellabantur qui praeter barbam et pallium nihil haberent philosophi. Usurpatur aliquoties apud Plutarchum in Symposiacis. Huc allusit Horatius, cum ait: Jussit sapientem pascere barbam. Lucianus item subinde jocatur in philosophorum τὸν βαθὺν πώγωνα id est profundam barbam. In Eunucho Bagoas ait: Si philosophum oporteat ex barba metiri, hircos primam laudem ablaturos. Similiter Martialis: Propendet mento nec tibi barba minor. Recte torquebitur in hos, qui universam vitae sanctimoniam non in animo neque in moribus, sed in cultu constituunt. 196. I, II, 96. Inter lapides pugnabant nec lapidem tollere poterant Plutarchus quartae decadis Symposiacae primo problemate: Ἰδὼν δὲ τὸ παιδίον ἅμα τῷ Υίλωνι τὸν νέον ἄρτῳ χρώμενον ἄλλου δὲ μηδενὸς δεόμενος, ὧ Ἡράκλεις, ἔφη, τοῦτο ἄρα ἦν τὸ λεγόμενον· ἐν δὲ λίθοις ἐμάχοντο, λίθον δ’ οὐκ ἦν ἀνελέσθαι, id est Ubi vero videret ministrum puerum una cum Philone utentem pane neque praeterea quicquam requirentem: Papae, inquit, hoc nimirum erat illud, quod vulgo dici solet: Pugna erat in saxis neque saxum tollere quibant. Apparet dictum in eos, qui praesenti commodo non fruantur vel ob ignaviam vel ob perversam de rebus opinionem, ut qui vel saxum graventur ex acervo tollere, quo repellant adversarium. Refertur idem carmen apud Athenaeum libro decimo et aliud subjicit veluti consimilis sententiae: Δίψῃ δ’ ἐξώλλυντο, ὕδωρ δ’ ὑπερεῖχε γενείου, id est Deperiere siti superante ad labra liquore. 197. I, II, 97. In alio mundo Ὡς ἐν ἄλλῳ κόσμῳ, id est Tamquam in alio mundo. Schema proverbiale est, quo nunc etiam vulgus utitur de iis, qui longe lateque dissident a moribus aliorum aut quibus omnia nova videntur aut qui longe dissiti sunt a patria. Plutarchus in Symposiacis: Σό δὲ τῶν Ἑλλήνων γένος ἔκφυλον ὅλως καὶ ἄποικον ἡμῶν, ὥσπερ ἐν ἄλλω τινὶ κοσμῳ γεγονότων καὶ ζώντων, id est At Graecorum genus prorsus alienum ac peregrinum a nobis, velut in alio quopiam mundo natorum ac viventium. Non dissimili figura dixit Horatius in Odis: Quid terras alio calentes / sole mutamus ?. et Macrobius in praefatione Saturnalium: Nisi sicubi nos sub alio ortos coelo Latinae linguae vena non admittet. Cum enim coelum sit omnibus commune, figuratum sit necesse est sub alio coelo nasci. Et de campis Elysiis apud Vergilium: Solemque suum, sua sidera norunt. Suum dixit tanquam a nostro diversum. Item Claudianus: Sunt altera nobis Sidera, sunt orbes alii lumenque videbis Purius. Rursum Vergilius in Bucolicis: Et penitus toto divisos orbe Britannos. Solet autem hoc usu venire plerisque mortalibus, ut, si quando novi hospites in regionem longule a suo nido dissitam pervenerint, nihil non horreant, non stupeant, non admirentur perinde quasi in alium delati orbem. 198. I, II, 98. Piscis repositus Ἀποκείμενος ἰχθυς, id est Repositus piscis, in proverbium abiisse videtur adversus eos, qui nihil servant in posterum. Nam pisces olim in deliciis erant. Et prudentis est e cibis semper aliquid habere sepositum, quo subitum excipiat hospitem, nec Achillem Homericum imitari, ad quem cum accedunt oratores aut Priamus domum inanem ac famelicam offendunt. Videtur autem sic efferendum adagium: Σὸν ἀποκείμενον ἰχθὺν οὐ δεῖ ἐς τὸ μέσον ἕλκειν, id est Piscem repositum non oportet in medium retrahere. Plutarchus in Symposiacis: Ἐγὼ δὲ γελάσας, ἐκεῖνον δέ, εἷπον, ὧ ἑταῖρε, τὸν ἐκ τῆς παροιμίας ἀποκείμενον ἰχθὺν οὐχ ἑλκόμενον εἰς μέσον μετὰ τῆς Πυθαγορικῆς χοίνικος, id est At ego ridens Quin illum, inquam, de quo proverbium fertur, repositum piscem, qui in medium non trahitur una cum choenice Pythagorica. Licebit accomodare ad sermonem aut fabulam per se non admodum venustam, quae tamen iteretur non sine taedio. Conveniet in parcum ac de crastino sollicitum. 199. I, II, 99. Non est ejusdem et multa et opportuna dicere Φωρὶς τό τ’ εἰπεῖν πολλὰ καὶ τὰ καίρια, id est Sejuncta sunt haec, multa et apta dicere. Senarius proverbii vice celebratus admonet vitandam multiloquentiam, quod fere labi necesse sit, quisque multum loqui conetur. Extat et in Hebraeorum proverbiis in multiloquio non abesse peccatum. 200. I, II, 100. Psaphonis aves Χάφωνος ὄρνιθες, id est Psaphonis aves. Ubi quis nova quapiam arte famam captat, ut cum aliquis subornat, a quibus laudetur eisque veluti dictat encomia, quibus apud vulgus celebrari velit. Narrant in Libya fuisse quendam nomine Psaphonem, qui divinitatis opinionem affectans quamplurimas aves cepit vocales et humani sermonis dociles, eas sonare docuit haec verba: Μέγας θεὸς Χάφων, id est Magnus deus Psaphon, atque ita doctas emisit in montes. At illae quae didicerant, canebant ac reliquas item aves sonare docebant. Porro Libes cum ignorarent commentum, credentes id divinitus accidere Psaphoni rem divinam instituerunt ipsumque in deorum numerum retulerunt. Proverbium in collectaneis Apostolii repperi. 201. I, III, 1. Aut regem aut fatuum nasci oportere Anneus Seneca vir amoenissimi, ut Tacitus ait, ingenii, quod quidem ex eo liquet libello ludicro, quem scripsit in Claudium Caesarem, (nam is nuper in Germania repertus in lucem emersit) hujusmodi refert adagium in eo, de quo modo diximus opusculo: Aut regem aut fatuum nasci oportet. Sed praestat illud ipsius verbis ascribere: Ego, inquit, scio me liberum factum ex quo suum diem obiit ille, qui verum proverbium fecerat Aut regem aut fatuum nasci oportere. Rursum in eodem libello: Occidit in una domo Crassum, Magnum, Scriboniam, Bassionam, Assarios, nobiles tamen, Crassum uero tam fatuum, ut etiam regnare posset. Iterum alio in loco obscurius quidem, sed tamen eodem allusit carmine: Abrupit stolidae regalia tempora vitae. Jam si vere scripsit Hesiodus non omnino de nihilo esse quod populari sermone celebratur, fortassis haud abs re fuerit vestigare, quae res huic proverbio dederit occasionem, quod duo tam dissimilia nempe regem et fatuum ita conjugit, ut utrunque alteri simillimum videri velit, praesertim cum haec sit peculiaris regum laus solaque vere regia, sapientia, prudentia, vigilantia caeteros antecellere. Consentaneum est igitur priscos illos reges maxima ex parte insigni stultitia praeditos fuisse, id quod partim e poetarum fabulis partim ex historiographorum monumentis licet cognoscere. Siquidem Agamemnonem suum Homerus et hunc imitati tragici ambitiosum potius quam cordatum faciunt. Quid autem stultius quam unicae filiae crudelissima caede imperatoris mercari titulum ? Quid ineptius quam pro barbara puellula tam juveniliter digladiari, ut, quod suos amores retinere non posset, Achillem sua spoliaret amicula, nec id sane sine summo totius exercitus discrimine. Tum autem quam inepte stomachatur Achilles orbatus suis amoribus, quam pueriliter deplorat apud matrem. At hunc unum nobis poeta velut absolutum egregii principis exemplar proposuit. Ad haec: quam non sapienter indignatur Ajax. Quam seniliter delirat Priamus, dum Helenam prostitutae pudicitiae mulierculam amplectens ac filiam appelans negat se poenitere belli, in quo tot clades acceperat, tot orbatus liberis, toties luctu funestatus, ne Paris non potiretur amica. Quid multis ? Tota Ilias, quam est longa, nihil aliud quam quod eleganter scripsit Horatius: Stultorum regum et popularum continet aestus. Quanquam et Odyssea suos habet procos et Alcinoos, crassos et stupidos. Quin et Herculem ipsum robustum faciunt et animosum, sed hebetis crassique animi. Jam Hesiodus, quem nonnulli volunt antiquiorem Homero esse, principes δωροφάγους ac νηπίους appellat. Opinor quod et parum saperent in administranda republica et opibus per fas nefasque cumulandis inhiarent potius quam communibus populi commodis. Cujusmodi fingunt et Midam illum ob animi stoliditatem asininis auriculis insignitum. Et haud scio an huc pertineat et illud, quod prisci theologi, nimirum poetae, sapientiam Apollini tribuunt ac Palladi, Jovi deorum et hominum monarchae fulmen duntaxat trisulcum et nutum illum ac supercilium, quo totum Olympum tremefacit, relinquunt. Alioqui quis nepos, quis balatro unquam nugatus est nugacius aut nequius nequam fuit quam hic, cui regnum mundi dederunt ? Technis fallit uxorem, nunc cygnus, nunc taurus, nunc aurum factus, insidias struit mulierculis, subornat Ganymedes ac coelum nothis implet. Ad eundem modum Neptunum et Plutonem feroces et inexorabiles fingunt, sapientiam non tribuunt. Sed ut ad recentiores veniamus historias et missas faciamus fabulas, quid tandem cordis fuisse credis Croeso Lydorum regi, si modo talis fuit, qualem depinxit Herodotus, qui gemmis et auro congesto fretus Soloni indignabatur, quod sibi felicis cognomen non tribuerit ? Aut quid fingi stultius potest Xerxe, cum ad Athum montem legatos mitteret eumque contumeliosissimis ac minacissimis litteris territaret, cum Hellesponto mari certum plagarum numerum infligi juberet ? Neque vero minus regaliter desipuit Alexander ille Magnus, cum abdicato patre Jovis filius salutari gauderet, dum vino certaret, dum in conviviis ab adulatoribus ut deum adorari sese pateretur, dum queritur hunc orbem suis victoriis angustum esse et Oceanum ingressus alios quaerit mundos, quos expugnet. Ut ne commemorem interim Dionysios, Ptolemaeos, Julios, Nerones, Tiberios, Caligulas, Heliogabalos, Commodos, Domitios, quorum alius sibi dei nomen vindicavit, cum esset hominis vocabulo indignus, alius se totum assentatoribus deridendum propinavit, alius ambitione praeceps universum orbem insanissimis rerum tumultibus concussit. Sed ego jure videar ineptus, qui catalogum hunc ingrediar et aquam, ut aiunt, quaeram in mari. Quin omnes potius et veterum et neotericorum annales evolve, nimirum ita comperies vix seculis aliquot unum aut alterum extitisse principem, qui non insigni stultitia maximam perniciem invexerit rebus humanis. Siquidem princeps aut magno orbis totius malo stultus est aut magno omnium bono sapit; tametsi proclivius est laedere quam prodesse, et citius serpit vel pervadit potius pernicies quam utilitas. At nunc videmus nonnullos principes quidvis expetere potius quam id, quod unum principis vocabulo dignos reddit, et stultam plebeculam omnia potius suspicere in regibus quam id, quod solum requirendum. Juvenis est: isto pacto sponsum commenda sponsae, non principem reipublicae. Formosus est: recte hoc nomine laudetur foemina. Bonis est lacertis aut lateribus: probe dixisti, si laudas athletam. Robustus est et tolerans laborum: isto titulo calones ac lixae commendantur. Multum auri congestum habet: foeneratorem diligentem praedicas. Facundus est: sic admiror sophistam. Belle canit, belle saltat: histrionum ac tibicinum laus ista est, non regum. Invictus est bibendo (nam hac quoque laude veteres delectati sunt principes): apte, si spongiam mihi laudas. Procerus est ab humeris inter omnes eminet: praeclarum, si quid ex alto detrahendum sit. Jam illa Scite ludit alea, scite laterunculis laus est cum infimis nebulonibus communis ac pudenda principi. Omnia congeras, cultum, aurum, gemmas, imagines, ab Hercule deductum genus aut si mavis a Codro Cecropeve, nisi pectus mihi narras longe a vulgi stultitia semotum, liberum a sordidis humilium rerum cupiditatibus, a falsissimis multitudinis opinionibus, non audio laudem rege dignam. Neque enim temere divinus ille Plato scripsit non aliter felices fore respublicas, nisi si aut philosophis commiteretur imperium aut quibus imperium contigisset, philosophiam sequerentur. Porro philosophiam sequi non est pallium aut peram circumferre, barbam demittere. Quid igitur ? Ista quae vulgus stulte miratur, contemnere deque rebus longe secus sentire quam hominum multitudo sentit. Nec video qui fieri possit, ut qui putet sibi licere quicquid libet, qui divitias ut magnum quiddam admiretur, qui pro imperio quodvis etiam jusjurandum violandum putet, qui inani salutarem principem agere possit. Ac primum quidem est recte de singulis judicare, propterea quod infectis opinionibus ceu fontibus, unde omnes vitae scatent actiones, omnia perperam gerantur oportet. Proximum est, ut abhorreant a turpibus, ferantur ad honesta. Nam vera sapientia non solum complectitur veri cognitionem, verumetiam studium et amorem honesti. Siquidem liceat fortassis invenire, qui perspiciat bellum sine gravi rerum humanarum pernicie suscipi non posse nec esse tanti veterem aliquem et obsoletum ditionis titulum; verum impellit ambitio, ut omnia misceat armis. Et est fortassis qui videat hinc maximam reipublicae pestem nasci, quod ad gerendos magistratus asciscuntur non qui prudentia, rerum usu, vitae integritate, plurimum prodesse reipublicae possint, sed qui maxima pecuniae summa licitentur; verum huc pertrahit avaritia, ut neglecto publico malo fisci negotium agat. Et non deest qui intelligat principis esse munus, sicut ab omnibus accipit vectigal, ita omnium consulere rebus, praesidere in judiciis, excludere maleficia, magistratus observare, corrigere leges inutiles. Verum ab hoc studio revocant voluptates, per quas non est ocium curis principe dignis vacare. Est qui sentiat se plurimum prodesse posse rebus mortalium, verum id quidem non sine vitae discrimine. Hic deseret rempublicam quisquis existimabit infelicissimum esse mori. Proinde primum omnium principis animus omnibus erroribus liberandus est, ut perspiciat quid vere honestum, quid vere gloriosum, quid vere magnificum. Deinde instillandum turpitudinis odium et amor honesti, quo videlicet perspiciat quid principem deceat, et nihil appetat, nisi quod sit bono ac salutari principe dignum, ut honestum ubi sit, videat et hoc uno metiatur omnia nec unquam ab hoc aberret scopo. Atque hanc vocant sapientiam, qua necesse est, ut princeps tanto caeteros antecellat mortales, quanto dignitate, opibus, ornatu potentiaque antecedit. Atque utinam saltem Christiani principes omnes sapientissimum illum regem imitentur, cui daretur optio, quicquid vellet ab eo qui nihil non praestare poterat, nihil aliud optavit quam sapientiam et eam sapientiam, qua populum sibi commissum recte gubernaret. Atque idem, quaeso, quid aliud inculcat suo filio quam amorem ac studium sapientiae ? Eodem spectat quod Aegyptii simulachrum principis ita repraesentabant, ut oculum pingerent cum sceptro. Nimirum quod oculus in corpore, id verus princeps in republica. Quod sol in coelo, id princeps in populo. Sol oculus mundi, princeps oculus multitudinis. Quod animus in homine, id princeps in civitate. Animus sapit, corpus obtemperat; et imperat quidem animus corpori, sed corporis bono nec sibi gerit regnum veluti tyrannus, sed ei cui praesidet. Denique Dei moderantis universa salutaris princeps vivam imaginem refert. Atque eo magnificentior est princeps, quo proprius ad archetypi sui formam accessit. Deus nihil non perspicit, nihil non sentit, nullis corrumpitur affectibus. Ita potentissimus est, ut idem sit optimus. Omnibus bene facit etiam indignis. Non punit nisi raro, idque coactus. Nobis administrat hunc mundum, non sibi. Hoc illi praemii loco est, si profuit.; contra qui pestilens est princeps, is cacodaemonis simulachrum ac vicem reddere videtur. Aut non sapit aut si sapit, in publicam perniciem sapit. Quod habet potentiae, in reipublicae pestem abutitur. Et cum plurimum noceat omnibus, plus tamen vult nocere quam possit. Nihil est bono rege praeclarius, nihil melius, nihil Deo proprius; rursum nihil malo principe foedius, nihil pejus, nihil cacodaemoni similius. Numen quoddam est princeps salutaris, at nulla belua nocentior tyranno. Tyrannus est autem quisquis sibi gerit imperium, quocunque nomine pingatur aut sculpatur. Non est nostrum de summis proceribus veluti pronuntiare, sed tamen cogimur non sine suspiriis hanc quam dixi sapientiam, in Christianis princibus desiderare. Alioqui, unde tot rerum novationes, tot toties icta et rescissa foedera, tam crebi tumultus, tot strages, tot pugnae, tot minae, tot dissidia, nisi a stultitia proficiscuntur ? Et haud scio an nonnulla hujus mali pars nobis ipsi sit imputanda. Clavum navis non committimus nisi ejus rei perito, quod quatuor vectorum aut paucarum mercium sit periculum; et rempublicam, in qua tot hominum milia periclitantur, cuivis committimus. Ut auriga fiat aliquis, discit artem, exercet, meditatur; at ut princeps sit aliquis, satis esse putamus natum esse. Atqui recte gerere principatum, ut est munus omnium longe pulcherrimum, ita est omnium etiam multo difficillimum. Deligis, cui navim committas; non deligis, cui tot urbes, tot hominum capita credas ? Sed esto, receptius est quam convelli possit. Nascuntur principes, et cuicunque sors faverit, sive probus sit ille sive improbus, sive stultus sive sapiens, sive sanus sive motae mentis, modo figuram habeat hominis, ei summa rerum credenda est. Hujus arbitrio mundus bellis et caedibus miscebitur, sacra ac prophana omnia perturbabuntur. Sed ea res si minus mutari potest, proximum tamen erat diligenti institutione succurrere et, si non licet idoneum imperio deligere, enitendum est, ut idoneum imperio faciamus eum, quemcunque fortuna nobis dedit. Videmus qua sollicitudine, qua cura, qua vigilantia paterfamilias educat puerum, unius fundi dominum futurum. Quanto igitur majori cura instituendus est is, qui vel magno omnium bono futurus sit bonus, aut magno omnium exitio malus e de cujus unius nutu salus aut pernicies pendebit orbis ? Quibus decretis, quibus philosophiae praeceptis, hoc pectus erit praemuniendum non solum adversus tantas rerum tempestates, quae solent in civitatibus exoriri, verumetiam adversus fortunae indulgentiam, quam arrogantia et stultitia fere solet comitari, adversus delicias, quibus vel optima natura corrumpi possit, multo maxime vero adversus adulatorum pestiferas assentationes et illud venenatissimum euge, quod illi tum potissimum occinunt, cum princeps insanit maxime. Hic mihi jam tum infantulo adhibendus erat artifex quispiam egregius. Non enim recte fingitur princeps, nisi cum se nondum intelligit esse principem. Statim, inquam, asciscendus formator, in quo deligendo conveniet et hoc esse diligentiores, quod principem deligere non licet, instituere licet. Hic mihi in pectusculum adhuc vacuum ac sequax instillet opiniones principe dignas, muniat optimis de honesto decretis, ostendat discrimen veri principis ac tyranni, subjiciat oculis, quam Deo propinqua res salutaris rex, quam tetra belua quamque abominanda tyrannus. Admoneat eum, qui sibi gerit imperium non reipublicae, praedonem esse non principem, nihil interesse inter piratas et principes piratarum animo praeditos, nisi quod hi, quo sunt potentiores, hoc majorem adferunt perniciem rebus humanis. Inculcet quam multis hominum milibus, imo quam universo mundo prodesse queat, si is unum sapientem ac bonum praestiterit virum. Doceat apud Christianos homines imperium nihil aliud esse quam reipublicae administrationem, non dominium. Imperium quidem appellari, sed meminerit se imperaturum et liberis et Christianis, hoc est bis liberis. Ad hoc ut princeps sit aliquis, non satis esse natum fuisse, non satis esse vetustas imagines, non sceptrum, non diadema. Animus sapientia praecellens, animus pro publica incolumitate semper solicitus et nihil spectans, nisi commune bonum, principem facit. Praemoneat, ne sese vel applausibus stultae plebeculae vel adulatorum laudibus metiatur. Ne quid agat impulsu odii, amoris, irae, aut ullius affectus instinctu. In creandis magistratibus, in condendis legibus, in caeteris muniis unicum tantum spectet scopum, nempe honestum et publicam utilitatem. Non satis esse, si ipse nemini faciat injuriam, officialium quoque suorum integritatem praestandam esse principi. Non esse sitam in hoc principis laudem, si ditionis terminos proferat, si finitimos submoveat armis, verum si quam forte nactus est ditionem justitia, frugalitate caeterisque pacis artibus efficiat florentiorem. Doceat, ut ad benemerendum de bonis sit propensissimus, ad ignoscendum facilis, ad puniendum non aliter accedat quam amicus medicus membrum deploratum amputaturus aut inusturus, ut omnia studiose vitet, unde perspiciat reipublicae magnum malum fore. Super omnia vero bellum modis omnibus declinet, quod aliis e rebus alia atque alia mala nascuntur, at bellum universum malorum agmen semel effundit. Haec atque hujusmodi decreta sunt animo puerili sapientum apophthegmatis et laudatorum principum exemplis infigenda. At nunc videmus vix ullos homines educari vel corruptius vel indiligentius iis, quos tanti refert omnium quam optime institutos fuisse. Infans hic orbi imperaturus stultissimis mulierculis commititur, quae adeo nihil instillant in animum illius principe dignum, ut etiam si quid recte moneat praeceptor aut si suapte sponte videatur ad mansuetudinem propensior, dehortentur et principem, hoc est tyrannum, agere doceant. Denique nemo non blanditur, nemo non assentatur. Applaudunt proceres, obsecundant ministri, adulatur et praeceptor non hoc agens, ut patriae salutarem reddat principem, sed ut sibi magnificam paret fortunam. Adulatur et theologus, quem vulgo confessorem vocant, episcopen aliquam aucupans. Assentatur magistratus, assentantur qui colludunt, qui convivunt, ut rectissime dixerit Carneades a regibus nullam artem recte disci praeter artem equitandi; propterea quod solus equus, quoniam non sentit principis ac plebei discrimen, nesci adulari regi, sed excutit, quicunque is fuerit, qui non apte norit insidere tergo. Statim docetur fastum, docetur arrogantiam, admonetur licere quicquid libet. Audit omes omnium possessiones est principis, principem esse superiorem legibus, in pectore pincipis omnem legum et consiliorum mundum reconditum. Audit sacras majestates, serenitates, divinitates, terrestre numen et hujusmodi magnificos titulos. In summa, dum adhuc puer est, nihil aliud discit ludere quam tyrannidem. Mox rapitur ad puellas, invitant, laudant, inserviunt omnes. Hic adest aequalium effoeminatissima turba, nullus risus, nullus sermo nisi de puellis. Sub haec alea, choreae, convivia, citharae, discursus, in his aetatis optima pars conteritur. Quod si quando libeat litteris oblectare ocium, leguntur aniles fabulae aut his perniciosiores historiae. Ex his animus nulla praemunitus antidoto imbibit admirationem et zelum, ut Graeci vocant, alicujus pestilentissimi ducis, puta Julii Caesaris aut Xerxis aut Alexandri Magni. Atque in his ipsis quae pessima sunt, maxime placent. Ab his impetus dementes, ab his exemplum pessimum sumunt. Pone nunc, si placet, ingenium non delectum e multis, quod oportuit, sed qualecunque contigit; pone tam corruptam educationem, quae vel Aristidis ingenium posset corrumpere; pone tot adulationis venena; pone delitias, quibus male convenit cum sapientia; pone voluptates; pone fortunae splendorem; pone potestatem; pone aetatem ferocem et suapte sponte proclivem ad pessima; super omnia pone pectus falsissimis infectum opininibus: et miraris si hic ab his profectus rudimentis ad gerendam rempublicam parum sapienter administrat ? Sed juvenis, inquiunt; sapiet aliquando rerum usu. At principem non oportet juvenem, etiam si juvenis fuerit. Et cum misera est omnis prudentia, quae colligitur usu rerum, tum in principe miserrima est. Nimium constabit reipublicae principis sui prudentia, si gerendo bello discet bellum rem esse modis omnibus fugiendam; si non prius intelligat magistratus integris viris esse committendos, quam improborum temeritate rempublicam labefactam conspexerit. Nec est committendum ut, sicuti qui cithara discunt canere prius quam artem assequantur, citharas aliquot obterunt ac perdunt, quemadmodum scripsit Xenophon, ita princeps reipublicae pernicie discat rempublicam administrare. Non mirum igitur si quando videmus evenire, ut praepostere res geratur, nimirum ut cum affectus e corpore orti ab animo coerceri debeant, ab animo perturbationes proficiscantur in corpus, ut oculus minus perspiciat quam reliquum corpus, ut omnibus noxius sit ac pestilens, qui Dei vicem gerens omnibus debuit esse salutaris. An non videmus egregia oppida a populo condi, a principibus subverti ? Rempublicam civium industria ditescere, principum rapacitate spoliari ? Bonas leges ferri a plebeis magistratibus, a principibus violari, populum studere paci, principes excitare bellum ? Haec, opinor, dederunt occasionem adagio quod retulimus, a quo quidem, nescio quo pacto, longius sumus digressi, sed jam ad id redimus. Dictum est igitur: Aut fatuum aut regem nasci oportere, quod hujusmodi ferme fuerint barbari reges apud veteres, quorum utinam nostrae tempestatis principes sint dissimillimi. Nam et fatuis ob inopiam mentis omnia permittuntur, et regibus ob potentiam omnia laudi quoque tribuuntur. Possimus et de pari regum ac fatuorum felicitate dictum interpretari, quod regibus quicquid volunt, fortuna suppeditet, fatui vero non minus felices sint sua philautia, per quam sibi putant nihil bonarum rerum deesse. Porro proverbium apud Romanos natum videtur, apud quos regis cognomen erat invisum ceu barbarum ac tyrannicum et pugnans cum publica libertate, quam illi vel in primis tum sectabantur. 202. I, III, 2. Minutula pluvia imbrem parit Χεκάδες ὄμβρον γεννῶσαι, id est Minutae guttulae imbrem parientes. Quoties res initio pusilla crescit in majus. Quemadmodum apud Plautum in Menaechmis: Nunc in te cadunt folia, post cadent arbores. Quare in minutis vigilandum, ne paulatim incidamus in maxima incommoda admonente proverbiali senario: Εἰ μὴ φυλάσσεις μίκρ’, ἀπολεῖς τὰ μείζονα, id est Majora perdes, parva ni servaveris. Est enim psecas tenuis irroratio, qualem reddunt et nebulae densiores. 203. I, III, 3. Citra vinum temulentia Ἄοινος μέθη, id est Ebrietas absque vino. Theophrastus, ut testatur in Symposiacis Plutarchus, τὰ κουρεῖα ἄοινον μέθην ἐκάλει, id est tonstrinas ebrietatem absque vino vocabat. Propterea quod illic desidentes sermonibus ita temulenti redderentur, ut non aliter effutirent quicquid esset in animo quam inter pocula solent ebrii voces interdum per temulentiam effutientes per jugulum, ut ait Plinius, redituras. Horatius insolentiam ebrietatem appellat: Fortunaque dulci ebria. Vulgo panariam ebrietatem appellant arrogantiam licentiamque morum, quae secundis rebus comes esse consuevit. Et est haec quidem non paulo periculosior illa quam vinum adduxit. Siquidem vini aestus pauculis horis aut etiam somno defervescit, haec multis in omnem usque vitam durare consuevit. 204. I, III, 4. Palmam ferre Palmam ferre et palmam tribuere et palmam praeripere et his consimiles orationes, tametsi propter frequentem usum simplices esse videantur, tamen proverbiali schemate dictae sunt; neque enim palma per se victoriam significat, sed arborem ἐμπεδόφυλλον, id est perpetuo virentem frondibus, quam Graeci φοίνικα vocant. Cur autem ab hac potissimum sumpta sit metaphora, illud arbitror in causa fuisse, quod (quemadmodum in Convivialibus quaestionibus refert Plutarchus) haec una fuerit communis omnium sacrorum certaminum corona, cum alioqui singuli ludi peculiares quasdam arbores aut herbas haberent, quibus victores insigniebantur, veluti laurum, oleam, myrtum, apium. Praeterea sunt qui putent hanc arborem initio Phoebo sacram fuisse ante laurum et antiquissimum victoris insigne fuisse palmam, non aliam quampiam arborem. Quamobrem autem haec arbor potissimum delecta sit ad eum usum ab antiquis, Aulus Gellius causam reddit libro Noctium Atticarum tertio, capite sexto scribens arbori palmae peculiare quiddam inesse, quod cum ingenio fortium virorum conveniat. Nam si super ejus, inquit, lignum magna pondera imponas ac tam graviter urgeas oneresque, ut magnitudo oneris sustineri non queat, non deorsum palma cedit nec infra flectitur, sed adversus pondus resurgit et sursum nititur recurvaturque, hujusque tam stupendae rei citat auctores, Aristotelem in septimo Problematum libro et Plutarchum in octavo Symposiacorum. Et Plutarchi quidem verba super hac re reperi in eo quem Gellius citat libro: Υοίνικος γὰρ ξύλον, ἅν ἄνωθεν ἐπιθεὶς βαρυπιέζῃς, οὐ κάτω θλιβόμενον ἐνδίδωσιν, ἀλλὰ κυρτοῦται πρὸς τοὐναντίον, ὥσπερ ἀντιστάμενον τῷ βιαζομένῳ. Σοῦτο δὴ καὶ περὶ τοὺς ἀθλητικοὺς ἀγῶνάς ἐστι. Σοὺς μὲν <γὰρ> ὑπ’ ἀσθενείας καὶ μαλακίας εἴκοντας αὐτοῖς πιέζουσι κάμπτοντες· οἱ δὲ ἐρρωμένως ὑπομένοντες τὴν ἄσκησιν οὐ μόνον τοῖς σώμασιν, ἀλλὰ καὶ τοῖς φρονήμασιν ἐπαίρονται καὶ αὐξοῦνται, id est Nam palmae lignum, si superimposito pondere graviter premas, haud deflectitur deorsum, verum in contrarium curvatur, perinde quasi resistens oneri vim facienti. Hoc ipsum sane accidit et in certaminibus athletarum. Etenim qui per imbecillitatem animique mollitiem cedunt illis, eos premendo deflectunt; at qui fortiter in eo studio perdurant, hi non modo corporis robore, verumetiam animi prudentia provehuntur atque augentur. Idem affirmat Plinius libro decimosexto, capite quadragesimosecundo Pondus, inquiens, sustinere validae abies, larix, etiam in transversum positae. Robur, olea incurvantur ceduntque ponderi, illae renituntur nec temere rumpuntur, priusque carie quam viribus deficiunt. Et palma arborum valida in diversum enim curvatur. At populus contra omnia inferiora panditur, palma e contrario fornicatur. Idem affirmat Theophrastus libro De plantis quinto. Hoc virilis animi robur cum palmae genuina vi congruens Vergilius scite descripsit, cum ait: Tu ne cede malis, sed contra audentior ito, Quam tua te fortuna sinet. Nec abhorret hinc Horatianum illud: Duris ut ilex tonsa bipennibus Nigrae feraci frondis in Algido, Per damna, per caedes ab ipso Ducit opes animumque ferro. Non hydra secto corpore firmior Vinci dolentem crevit in Herculem, Monstrumve summisere Colchi Majus Echioniaeve Thebae. Merses profundo, pulchrior evenit. Luctere, multa proruet integrum Cum laude victorem geretque Praelia conjugibus loquenda. 205. I, III, 5. Relinque quippiam et Medis Λεῖπέ τι καὶ Μήδοις, id est Reliquum facito alicui et Medis. Proverbialis jocus in eos, qui ex convivio nihil reliqui faciunt aut qui facultates universas abliguriunt. Plutarchus in Symposiacis: Ἡμῖν μὲν οὖν τοῖς Βοιωτοῖς τὸ Λεῖπέ τι καὶ Μήδοις διὰ στόματός ἐστιν, ἐξ οὗ Μῆδοι τήν τε Υωκίδα καὶ τὰ ἔσχατα τῆς Βοιωτίας ἄγοντες καὶ φέροντες ἐπέτρεχον, id est Nobis quidem Boeotis illud in ore est, Relinque quippiam et Medis, ex quo Medi et Phocidem ipsam et extremos Boeotiae terminos incursarunt omnia vexantes miscentesque populationibus. Subjicit autem, quod etiam vulgo hodie dictitant, Λεῖπέ τι καὶ ξένοις ἐπελθοῦσιν, id est Relinquito quippiam et hospitibus adventuris. Adagium ad varios usus trahi potest aut per ironiam, ut si dicas diviti, indignis et sumptuosis haeredibus suas opes destinanti relinquere: Relinque quippiam et Medis, hoc est comparce tu quod dissipent ii, qui tibi male volunt, aut immodice profuso aut intemperantius garrulo, quemadmodum in Phormione Terentius: Parce sodes, ut possis cum illa. 206. I, III, 6. Deorum manus Θεῶν χεῖρες, id est Deorum manus. Olim per ironiam, ut opinor, dicebantur efficacia illa pharmaca, quae plurimis ex rebus et e longinquo petitis conficiuntur, quibus hodie tum medici tum pharmacopolae vulgo faciunt imposturam. Plutarchus quarta decade τῶν Συμποσιακῶν simul et proverbium refert et Erasistrum citat hujusmodi medicorum mixturas improbantem: Ἀλλὰ πολὺ μᾶλλον, ὅταν μιγνύντες τὰς βασιλικὰς καὶ ἀλεξιφαρμάκους ἐκείνας δυνάμεις, ἃς θεῶν χεῖρας ὠνόμαζον. Ἐρασίστρατος δὲ ἐλέγχει τὴν ἀτοπίαν καὶ περιεργίαν, ὁμοῦ μεταλλικὰ καὶ βοτανικὰ καὶ θηριακὰ καὶ τὰ ἀπὸ γῆς καὶ θαλάττης εἰς τὸ αὐτὸ συγκεραννύντας. Καλὸν γὰρ ταῦτα ἐάσαντας ἐν πτισάνῃ καὶ σικύᾳ καὶ ὑδρελαίῳ τὴν ἰατρικὴν ἀπολιπεῖν. Ἀλλὰ νὴ Δία τὸ ποικίλον ἐξάγει καὶ γοητεύει τὴν ὄρεξιν. id est Quin multo magis, cum regales illas et efficaces variorum remediorum mixturas conficiunt, quas deorum manus appellarunt. Erasistratus autem coarguit absurditatem et curiositatem eorum, qui simul et metallica et herbaria et ferina, quaeque terra gignit, quaeque mare in unum commiscuerunt. At bene haberet, si his omissis in ptisana et cucurbita et hydrelaeo medendi artem finissent. Verum per Jovem ipsa rerum varietas imponit nobis et appetentiam illicit. Hactenus Plutarchus. Meminit hujus adagii Galenus tractatu sexto citans ex Erophilo. Libet obiter et Caii Plinii verba hoc loco subscribere, quibus medicorum mixturas taxat. Ea sunt in praefatione libri vicesimi quarti. Hinc, inquit, nata medicina. Haec sola naturae placuerat esse remedia parata vulgo, inventu facilia ac sine impendio, ex quibus vivimus. Postea fraudes hominum et ingeniorum capturae officinas invenere istas, in quibus sua cuique homini venalis promittitur vita. Statim compositiones et mixturae inexplicabiles decantantur. Arabia atque India in remedio aestimantur. Hulcerique parvo medicina a Rubro mari imputatur, cum remedia vera quoditie pauperrimus quisque coenet. Nam si ex horto aut petatur vel frutex quaeratur, nulla artium vilior fiet. Hactenus Plinius. 207. I, III, 7. Quot homines, tot sententiae Nihil vel hodie vulgo tritius est quam haec Terentiana sententia: Quot homines, tot sententiae. Cui similis est apud eundem et illa Suus cuique mos erat. Persius item: Mille hominum species et rerum discolor usus. Velle suum cuique est nec voto vivitur uno. Eodem pertinet et illud epigrammaticum, quo dictum est inveniri qui non recusent agris paternis cedere, qui velit ingenio cedere, reperiri neminem. Horatius decentissimam addidit allegoriam: Tres mihi convivae prope dissentire videntur, Poscentes vario multum diversa palato. Idem primam omnium odam hujus argumento sententiae conscripsit aliis studiis alios duci, aliis alia cordi esse. Allusit facetissime Terentius in Phormione, cum e tribus advocatis primus ait, secundus negat, tertius deliberandum censet. Huc allusisse videtur et divus Paulus apostolus, cum admonet, ut ad praecludendam aemulationem sinamus unumquenque in suo sensu abundare. Cui consilio si theologorum vulgus auscultaret, non esset hodie tanta digladiatio de nihili quaestiunculis; sunt enim omnino quaedam quae citra pietatis dispendium ignorari possunt. Eam sententiam Euripides in Phoenissis latius explicuit: Εἰ πᾶσι ταὐτὸ καλὸν ἔφυ σοφόν θ’ ἅμα, Οὐκ ἦν ἅν ἀμφίλεκτος ἀνθρώποις ἔρις· Νῦν δ’ οὔθ’ ὅμοιον οὐδὲν οὔτ’ ἴσον βροτοῖς, Πλὴν ὀνομάσαι· τὸ δ’ ἔργον οὐκ ἔστιν τόδε, id est Cunctis idem si pulchrum et egregium foret, Nulla esset anceps hominibus contentio; At nunc simile nil, nil idem mortalibus, Nisi verba forsan inter istos concinunt; At re tamen factisque convenit nihil. Idem in Hippolyto coronato: Ἄλλοισιν ἄλλος θεῶν τε κ’ ἀνθρώπων μέλει, id est Hic his, hic illis, et homo cordi est, et deus. Huc respexit Homerus in Odysseae Ξ: Ἄλλος γάρ τ’ ἄλλοισιν ἀνὴρ ἐπιτέρπεται ἔργοις, id est Namque aliis aliae res arridentque placentque. 208. I, III, 8. Eum ausculta, cui quatuor sunt aures Inter Graecanicorum proverbiorum collectanea refertur: Ἄκουε τοῦ τὰ τέσσαρα ὧτα ἔχοντος, id est Eum ausculta cui quatuor sunt aures. Hujus adagionis hujusmodi quoddam interpretamentum adfert Zenodotus: Oraculo quondam fuisse responsum Entimo Cretensi et Antiphemo Rhodiensi, ut eum observarent, cui quatuor essent aures. Is autem erat praedo quidam Phoenix, quem cavendum esse monebat oraculum. Porro quod quatuor aures habere dictus est, non satis liquet verene habuerit, an per allegoriam sit accipiendum, quod quatuor locis exploratores haberet dispositos. Verum illi cum dei responsum tanquam ridiculum negligerent, in praedonem inciderunt atque ab eo sunt extincti. Itaque ex hoc eventu vulgo natam esse paroemiam existimant. Sed mihi magis arridet, quod idem ex Aristophane grammatico refert: Lacedaemonios Apollinis simulachrum ita solere fingere, ut quatuor haberet aures et manus totidem, vel quod (ut auctor est Sosibius) hac figura visus sit illis apud Amyclas pugnantibus, vel significantes, ut equidem conjicio, viro prudenti res quam plurimas tum audiendas esse tum usu vitae periclitandas. Porro creditum est antiquitus nulls oracula fuisse certiora quam Apollinis. Unde jactatum etiam illud: Σὰ ἐκ τρίποδος. Atque ita monet proverbium audiendos esse illos, qui diuturno complurium rerum usu prae caeteris sapiunt, ita ut fere faciunt senes. Unde et apud Homerum laudatur Nestoris oratio tanquam omnium auditu dignissima, et in Odyssea secundo libro Aegyptium heroa senem primo loco loquentem facit: Ὃς δὴ γήραι κυφὸς ἔην καὶ μυρία ᾔδη, id est Qui jam incurvus erat senio, sed plurima norat. Eodem spectavit Euripides in Phoenissis, ad quem locum allusit Lucianus in Hercule Gallico, id quod obiter admonendum putavi, propterea quod is dialogus inter multos alios a nobis Latinus est factus et allusio nonnihil habet tenebrarum, sed carmen poetae referam: Ὦ τέκνον, οὐχ ἅπαντα τῷ γήρᾳ κακά, Ἐτεόκλεες, πρόσπεστιν· ἀλλ’ ἡμπειρίᾳ Ἔχει τι λέξαι τῶν νέων σοφώτερον. Verba sunt Jocastae jam anus ad Eteoclem adulescentem filium. Ea nos sic vertimus: O gnate Eteocles, cuncta nequaquam mala Adsunt senectae, nam per experientiam Usuque rerum dicere haud nihil rudi Potest juventa melius ac prudentius. Idem nunc vulgus nostratium effert subsordida quidem, sed tamen apta metaphora, cum aiunt: Prospectandum vetulo latrante cane, hoc est nequaqam negligendum quoties senes periculum cavendum admonent; canes enim vetuli non latrant temere quemadmodum juvenculi. 209. I, III, 9. Semper feliciter cadunt Jovi taxilli Ἀεὶ γὰρ εὖ πίπτουσιν οἱ Διὸς κύβοι, id est Semper cadunt feliciter tali Jovis. Senarius est proverbio celebratus dicique solitus in eos, quibus res omnes perpetuo quodam fortunae favore ex animi sententia cederent. Apparet translatum a talorum jactu, ubi fortassis antiquitus observatum est Jovis talos feliciores esse. Nam mos erat jactibus alearum omnis causa deorum aut hominum nomina praefari. Unde et Veneris jactus inter felices numeratur vel proverbio teste: Si saepe jacies, aliquando Venerem jacies. Nisi malumus ad Jovis victoriam Junonisque victae fabulam referre. Sunt qui putent quadrare in eos, qui factis suis dignas poenas dependerint quasi Jove non sinente culpam inultam. Mihi videtur non absurde dici posse et in viros fortunatos ac praepotentes, quorum etiam parum recte factis applauditur attestante versu proverbiali: Ὡς εὐκόλως πίπτουσιν αἱ λαμπραὶ τύχαι, id est Quam facile semper res cadunt potentium. Ab hac sententia non abhorret illud Euripidis in tragoedia, cui titulus Phoenissae: Πάντα δ’ εὐπετῆ θεοῖς, id est Sunt cuncta diis proclivia. Tum illud Homero frequens: θεοὶ δέ τε πάντα δύνανται, id est Coelestes omnia possunt. 210. I, III, 10. Thessalorum commentum Θεσσαλῶν σόφισμα, id est Thessalorum commentum, varias ad res accommodari scribit Suidas, tum ad eos qui in acie locum deserunt, tum ad illos qui cultu delicatiore utuntur, tum ad hos qui dolis quempiam circumveniunt. Natum autem arbitrantur ex hujusmodi quapiam historia: Arato Thessalo cuidam oraculo responsum est, caveret ne clanculum vinceretur ab iis, qui majore splendidioreque voto oraculum adversus ipsum ambirent. Quod ille simul atque audivit, votum nuncupat se centum hominum capita deo sacrificaturum. Deinde posteaquam ea, quorum gratia venerat, ex animi sententia confecisset, votum ac sacrum persolvere sine fine cunctabatur tanquam neque pium satis neque dignum Apolline. Qua quidem ex re natum aiunt, ut postea quotannis hecatomben ei deo polliceri sint soliti, neque reddere tamen quod essent polliciti. Thessalorum fraudulentiam notat et Euripides in Phoenissis: Καί πως νοήσας Ἐτεοκλῆς τὸ Θεσσαλὸν Εἰσήγαγε τὸ σόφισμ’ ὁμιλίᾳ χθονός, id est At sentiens hoc Eteocles mox Thessalam Adhibuit artem gentis ob commercium. Idem alibi: Πολλοὶ παρῆσαν, ἀλλ’ ἄπιστοι Θετταλοί, id est Multus quidem aderat, lubrica tamen fide Grex Thessalorum. Idem declarat Demosthenes in Olynthiaca prima: Εἷτα τὰ τῶν Θετταλῶν· ταῦτα γὰρ ἄπιστα μὲν ἦν δήπου φύσει καὶ ἀεὶ πᾶσιν ἀνθρώποις, id est Accedunt, inquit, ad haec res Thessalorum, quae profecto cunctis quoque mortalibus natura semperque infidae fuerunt. A quibusdam sic refertur hoc adagium: Ἀεὶ γὰρ τὰ τῶν Θεσσαλῶν ἄπιστα, id est Semper enim res Thessalorum infidae. Aristophanis enarrator ab Jasone natum proverbium existimat, quod is Medeae promissam fidem solverit, quod quidem illa illi exprobrat apud Ovidium in Heroidum Epistolis. Proverbii meminit et is, qui fragmenta nobis Athenaei tradidit. 211. I, III, 11. Thessalorum alae Θετταλικαὶ πτέρυγες, id est Alae Thessalicae. Proverbiali joco quondam dicebatur in vestes manicatas, quas Graeci χειριδωτούς vocant, quod hoc genere per luxum ac delicias uterentur Thessali. Apud Maronem hoc amictus genus tamquam parum virile Trojanis ab hostibus opprobatur: Et tunicae manicas et habent redimicula mitrae. Et apud Plautum quidam cultu Punico velut avis exotica ridetur propter manicas aut angulos alarum instar, utrinque propendentes atque extantes. 212. I, III, 12. Thessala mulier Θεσσαλικὴ γυνή, id est Thessalica mulier. In veneficas malarumque peritas artium dici solitum. Propterea quod ea gens praeter caeteras hoc nomine notata est, id quod ex Apuleiano Asino pluribusque scriptoribus aliis satis liquet. Unde Horatius in Odis: Quae saga, quis te solvere Thessalis Magus venenis, quis poterit deus ? Plautus in Amphitryone veneficum appellat Thessalum. Et Strepsiades apud Aristophanem in Nubibus consulit Socratem an adhibenda sit Thessala incantatrix, quae lunam coelo detrahat, quominus in Neomenia cogatur aes alienum reddere. Eam superstitionem in Thessalos a Medea profectam existimant, quae cum illac fugeret per aerem vecta, scriniolum veneficiis ac magicis herbis plenum dejecerit, eaque sparsa suppullulasse. Quin et Plinius libri trigesimi, capitulo primo docet magiam ad Thessalos usque propagatam diu ab ea gente cognomen obtinuisse, adeo ut Menander quoque litterarum subtilitatibus peritus, Thessalam cognominarit fabulam complexam ambages foeminarum detrahentium lunam. 213. I, III, 13. In sinu gaudere In sinu gaudere est tacitam apud se voluptatem sentire neque quod vulgo faciunt foras proferre gaudii notas. Tibullus: Qui sapit, in tacito gaudeat ille sinu. Propertius item: In tacito cohibe gaudia clausa sinu. Idem: Alter in alterius mutua flere sinu. De amantibus dictum, qui secretas animi curas invicem effundunt, quas aliis caelant tamen. Cicero Tusculanarum quaestionum libro tertio: Quoniam haec plausibilia non sunt, ut in sinu gaudeant, gloriose loqui desinant. Plinius Caecilius libro secundo, epistola prima: Quibus ex causis necesse est tanquam immaturam mortem ejus in sino tuo defleam. Est aliquoties apud Senecam velut epistola centesima sexta: Si bona tua non jactaveris, si scieris in sinu gaudere. Atque ea quidem loquendi figura videtur ab Homero sumpta mutuo, qui in Odysseae vicesimo secundo libro sic ait: Ἐν θυμῷ γρηῦ, χαῖρε καὶ ἴσχεο, id est In tacito longaeva sinu preme gaudia nutrix. Perinde dictum est in sinu, quasi dicas: in pectore tuo, non in labiis aut fronte, quibus partibus vulgus consuevit prodere quid in animi penetralibus occultat. Marcus Tullius in epistola quadam ad Quintum fratrem: Mihi crede in sinu est, neque ego discingor. His verbis promittit fidem silentii. Nam si quis discingatur, effluit quod sinui creditum est. Plutarchus in vita Catonis Uticensis e sinu dixisse videtur pro intima familiaritate: Ὑπάτους Πείσωνά τε Καλπούρνιον, ὃς ἦν πατὴρ τῆς Καίσαρος γυναικός, καὶ Γαβίνιον Παῦλον, ἐκ τῶν Πομπηίου κόλπων ἄνθρωπον, ὥς φασιν οἱ τὸν τρόπον αὐτοῦ καὶ βίον εἰδότες, id est Pisonem Calpurnium, qui erat pater uxoris Caesaris, et Gabinium Paulum ex intimis Pompeii sinibus, ut aiunt qui mores ac vitam hominis norunt. Scaevola libro Pandectarum vicesimo secundo, titulato De probationibus capitulo vicesimo septimo paulo diversius usurpat: Quod omnem, inquit, fortunam et substantiam, si quam a matre susceperat, in sinu meo habui sine ulla cautione. In sinu meo dixit pro in potestate ac fide mea, quod enim alterius fidei committimus, in sinum deponere dicimur. Ita Terentius: Hanc mihi in manum dat. 214. I, III, 14. Feras, non culpes, quod vitari non potest Aulus Gellius scribit Publii mimi sententias aliquot ad communem sermonem accommodatissimas vulgo circumferri solitas, e quibus haec una est, quovis philosophorum dogmate salubrior: Feras, non culpes, quod vitari non potest. Quibus verbis admonemur, ut mala fatalia quae nulla ratione possint neque declinari neque propelli, saltem animi aequitate leniantur. Nec aliud, tametsi verbis aliis, docet Euripides in Phoenissis, cum ait: Δεῖ φέρειν τὰ τῶν θεῶν, id est Toleranda fata numinum. Idem in ejusdem tragoediae calce: Σὰς γὰρ ἐκ θεῶν ἀνάγκας θνητὸν ὄντα δεῖ φέρειν, id est Quippe mortalem necesse est ferre fata numinum. Homerus Odysseae libro nono: Νοῦσόν γ’ οὔ πως ἔστι Διὸς μεγάλου ἀλέασθαι, id est Nulli fas vitare malum ex Jove rege profectum. Huc pertinet et illud scitum Varronis dictum: Uxoris vitium aut tollendum esse aut ferendum. Item adagium quod suo dicemus loco: Μὴ πρὸς κέντρον λακτίζειν, id est Ne contra stimulum calcitres. 215. I, III, 15. Sursum versus sacrorum fluminum feruntur fontes Proverbialis allegoria, qua quippiam praepostere fieri significamus legitimasque rerum vices inverti, quod genus sit, si puer senem admoneat, discipulus praeceptorem docere conetur, servus imperare domino. Sumptum est adagium ex Euripidis Medea: Ἄνω ποταμῶν ἱερῶν χωροῦσι παγαί, Καὶ δίκη καὶ πάντα πάλιν στρέφεται. Ἀνδράσι μὲν δόλιαι βουλαί, θεῶν δὲ Οὐκ ἔτι πίστις ἄρηρε. Quibus verbis chorus indicat pristinum rerum ordinem inverti: viros jam dolis muliebribus uti neque manere promissis, contra mulieres audere virilia. Usurpat hanc paroemiam Lucianus in Terpsione, ubi haeredipeta delusus Plutonem incusat, quod ipse juvenis adhuc morte praereptus esset superstite sene quem captaverat idque contra naturalem ordinem: Ἄνω γάρ ποταμῶν τοῦτό γε, inquit. Rursus idem in Apologia libelli Περὶ τῶν ἐπὶ μισθῷ συνόντων: Πολλὴ γοῦν ἡ διαφωνία τοῦ νῦν βίου πρὸς τὸ σύγγραμμα καὶ τὸ ἄνω τοὺς ποταμοὺς χωρεῖν καὶ ἀνεστράφθαι τὰ πάντα καὶ παλινῳδεῖν πρὸς τὸ χεῖρον τοῦτο ἅν εἴη, id est Longe, inquit, lateque a scriptis tua nunc dissidet vita. Jamque illud, quod aiunt, accideret, ut sursum versus incedant flumina cunctaque pariter inverterentur atque in deterius recantarentur. Usurpat et Diogenes Laertius in vita Diogenis Cynici narrans quemadmodum Diogenes ubi, perinde quasi dominus esset non servus, hero suo mandaret, ut quod erat jussus faceret, atque ille proverbio respondisset, Ἄνω ποταμῶν ἱερῶν, atqui si medicum, inquit, aegrotus esses aere tuo mercatus, utrum illi monenti pareres an istum ad modum responderes, ἄνω ποταμῶν ?. Usurpat et Aristoteles in Meteorologicis. Eodem allusit Vergilius in Aeneide, cum ait: Amnis et Adriacas retro fugit Aufidus undas, ubi Servius admonet subesse proverbium de re neque verisimili neque consistente. Flaccus in Odis sic extulit: Quis neget arduis Pronos relabi posse rivos Montibus et Tiberim reverti; Cum tu coemptos undique nobiles Libros Panaeti, Socraticam et domum, Mutare loricis Hiberis Pollicitus meliora tendis ? ubi proverbium annotavit Porphyrion. Item Ovidius in Heroidum Epistolis: Cum Paris Oenone poterit spirare relicta, Ad fontem Xanthi versa recurret aqua. Xanthe, retro propera versaeque recurrite lymphae, Sustinet Oenonen deseruisse Paris. Item Propertius: Fluminaque ad caput incipiunt revocare liquores. 216. I, III, 16. Ad felicem inflectere parietem Aristophanes in comoedia, cui titulus Ranae, bellissimum usurpat adagium, quod utinam in litteris duntaxat extaret, non etiam in omnium prope mortalium vita: Σαῦτα μὲν πρὸς ἀνδρός ἐστι Νοῦν ἔχοντος καὶ φρένας καὶ Πολλὰ περιπεπλευκότος Μετακυλίνδειν αὑτὸν αἰεὶ Πρὸς τὸν εὖ πράττοντα τοῖχον, id est Nam viri est prudentis illud, Atque cordati catique Multum aquae cui navigatum, ut Semper ad felicius se Cautus inflectat latus. Proverbium autem ita commodius effertur: Πρὸς τὸν εὖ πράττοντα τοῖχον, id est In felicem parietem vergere. Aristophanis interpres translatum existimat ab his, qui navi vehuntur, qui si quando navis alterum latus fluctu deprimatur, protinus in alterum transcurrunt, quod altius extat ab undis. Dicetur et in hos, qui commodi sui respectu semper ad potentiores ac fortunatiores amicos applicant sese ac, quemadmodum muscae ad culinae nidorem advolant revolantque, ita fortunam potiorem in amicitia, non fidem sequuntur. Aut qui, dum est anceps exitus belli, quietem agunt, porro simulatque jam inclinarit fortuna, ut appareat utra pars sit victoriam reportatura, protinus ad eam adjunguntur. Hoc animo legitur fuisse Metius ille Vergilianus et Polymestor, qui victricia arma secutus magis quam hospitii fidem Polydorum obtruncat et auro vi potitur. Hujusmodi genus hominum eleganter notat idem Aristophanes in Pluto. Siquidem hic Chremylus jam dives factus queritur sese obtundi hujusmodi salutatoribus qui aurum olfecerant: Βάλλ’ ἐς κόρακας· ὡς χαλεπόν εἰσιν οἱ φίλοι Οἱ φαινόμενοι παραχρῆμ’ ὅταν πράττῃ τις εὖ, id est Malam in crucem; ut res molesta, ubi ilico Ad res secundas demum amici provolant. Eodem pertinet Euripideum illud ex Medea: Πένητα φεύγει πᾶς τις ἐκποδὼν φίλος, id est Tenuem atque egenum cuncti amici deserunt. Aristophanes: Μή μοι πότ’ ἔλθῃς, ὅταν ἐγὼ πράττω κακῶς, id est Ne tum mihi adsis, quando res cedunt male. Interpres proverbium subesse admonet dici solitum in eos, qui tum amicorum consuetudinem deserunt, cum in periculis versantur; caeterum poetam verbis in contrarium versis ad paroemiam allusisse, quae recte sic efferri consueverit: Μή μοι πότ’ ἔλθῃς, ὅταν ἐγὼ πράττω καλῶς, id est Ne tum mihi adsis, quando res sunt prosperae. Ad hoc facit et illud apud Euripidem in Oreste: Σοὺς φίλους Ἐν τοῖς κακοῖς χρὴ τοῖς φίλοισιν ὠφελεῖν. Ὅταν δ’ ὁ δαίμων εὖ διδῷ, τί χρὴ φίλων ; Ἀρκεῖ γὰρ αὐτὸς ὁ θεὸς ὠφελεῖν θέλων, id est Juvare amicos rebus afflictis decet. Quorsum opus amicis, cum benigna sors favet ? Siquidem ipsa per se sufficit Rhamnusia, Volens secundis adjuvare favoribus. Idem poeta propius allusit ad adagium in eadem tragoedia, nisi quod catholicam sententiam ad praecones retulit: Σὸ γὰρ γένος τοῖόνδ’ ἐστ’ ἐπὶ τὸν εὐτυχῆ Πηδῶσ’ ἀεὶ κήρυκες· ὅδε δ’ αὐτοῖς φίλος, Ὃς ἅν δύνηται πόλεος ἔν τ’ ἀρχαῖσιν ᾖ, id est Nanque id genus sunt usque praecones, uti Feliciorum partibus se accommodent Amentque demum hunc, qui sit inter principes Reique qui temperet habenas publicae. Idem in Hercule furente: Καὶ τῶν καλῶν μὲν ὅστις ἀπολαύειν θέλει, Συμπλεῖν δὲ τοῖς φίλοισιν δυστυχοῦσιν οὔ, id est Cui res secundae, huic naviganti quilibet Comes ire quaerit, non item infelicibus. Huc pertinet, quod Aristoteles libro Moralium Eudemiorum septimo proverbium dictum ostendit: Φρόνον δεικνύναι τὸν φιλούμενον, id est Tempus indicare quis vere amet. Tempestas enim arguit amicitiam ac fucatos illos amicos detegit. 217. I, III, 17. Amico amicus Quod est apud Terentium in Phormione: Solus est homo amico amicus, Donatus indicat esse paroemiam atque ita legi apud Apollodorum, cujus utique Phormio Graeca est: Μόνος ἐπίσταται φιλεῖν τοὺς φίλους, id est, Solus novit diligere amicos. Aristophanes apud Athenaeum: Ἀλλ’ οὐδὲν μέλει Σῶν σκωμμάτων μοι· τῶν φίλων γὰρ ὥν φίλος Ἔργοισι χρηστός, οὐ λόγοις ἔφυν μόνον, id est At nil moror dicteria; Amico amicus cum siem, factis neque Verbis modo prodesse propositum mihi, Sed re simul factisque. Ipsa figura proverbium prae se fert, quemadmodum initio demonstravimus. Quadrabit in eos, qui nullum officium refugiunt, modo gratum faciant amicis. Huic affine videtur illud Euripidis in Medea: Βαρεῖαν ἐχθροῖς καὶ φίλοισιν εὐμενῆ, id est Benevolam amicis, rursus asperam hostibus. Theocritus in Aita: Ἀλλήλους δ’ ἐφίλησαν ἴσῳ ζυγῷ· ἦ ῥα τότ’ ἦσαν Φρύσειοι πάλαι ἄνδρες, ὅκ’ ἀντεφίλησ’ ὁ φιληθείς, id est Par amor ambobus, mortales aurei olim Vivebant, tum cum redamabat amatus amantem. Aristoteles apud Laertium crebro solitus est dicere, ᾧ φίλοι, φίλος οὐδείς, significans veram amicitiam interisse inter mortales. 218. I, III, 18. Muneribus vel dii capiuntur Quod scripsit Ovidius: Munera, crede mihi, capiunt hominesque deosque Placatur donis Juppiter ipse datis. Euripides in Medea vulgi sermone fuisse celebratum ostendit, cum ait: Πείθειν δῶρα καὶ θεοὺς λόγος· Φρυσὸς δὲ κρείσσων μυρίων λόγων βροτοῖς, id est Donis vel ipsos dictitant flecti deos; Certe inter homines mille dictis luteum Praepollet aurum prorsus ac praeponderat. Celebratur et hic versiculus, quem etiam usurpavit Plato libro tertio Politiae: Δῶρα θεοὺς πείθει καὶ αἰδοίους βασιλῆας, id est Cum divis flectunt venerandos munera reges. Unde Seneca philosophi cujusdam apophtegma referens ait omnium esse dulcissimum accipere. 219. I, III, 19. Manum de tabula M. Tullius in epistola quadam: Heus tu, manum de tabula ! magister adest citius quam putaramus. Videtur autem hac proverbiali figura manum de tabula admonuisse, ut desisteret a scribendis dicteriis. Allusum autem apparet ad Apellis nobilissimi pictoris dictum. Qui cum Protogenis opus immensi laboris ac curae supra modum anxiae miraretur, ait omnia sibi cum illo paria esse aut illi meliora, sed uno se praestare, quod manum ille de tabula nesciret tollere, memorabili praecepto nocere saepe nimiam diligentiam. Haec Plinius libro XXXV, cap. X. Proinde si quando admonebimus, ut recedat aliquis ab opere negotiove, quod in manibus habet, jubebimus illum manum de tabula tollere. Peculiariter autem conveniet in quosdam scriptores plus satis accuratos et morosae cujusdam diligentiae, qui sine fine premunt suas lucubrationes semper aliquid addentes, adimentes, immutantes, et hoc ipso maxime peccantes, quod nihil peccare conantur. 220. I, III, 20. Emere malo quam rogare M. Tullius in Verrinis actionibus adagii vice citat: Emere malo quam rogare. Quo significatum est haudquaquam gratis accipi quod precibus emitur: imo nihil emi charius quam quod roganti datur. Durum enim illud verbum ingenuis animis rogo, nec inter amicos unquam expectandum auctore Seneca. Translatum a veterum consuetudine, qua vicinus a vicino suppellectilem commodato rogabat, quam ipse forte domi non habebat. Hunc autem morem antiquitus fuisse ex Plauti tum Aulularia tum Rudentibus licet cognoscere. L Apuleius in Floridis: Neque enim levi mercede emit qui precatur, aut parvum pretium accipit qui rogatur, adeo ut omnia utensilia emere potius velis quam rogare. Idem innuit obscurius quidem, sed eleganter Graecis celebratum proverbium, quod alio reddemus loco, Εὔχου τῷ πλησίον ἔχειν, ἐπὶ πλέον δὲ τῆ χύτρᾳ, id est Precare vicino, ut habeat, magis autem ollae. Significat autem optandum quidem, ut vicinum habeas locupletem, a quo queas utendum sumere, quod ipse domi non habeas, verum multo satius esse te ipsum domi possidere, quicquid postulat vitae usus. 221. I, III, 21. Manum non verterim. Digitum non porrexerim Proverbialis hyperbole: Manum non verterim pro eo, quod est: nihil omnino laboro aut mea nihil refert. Nihil enim facilius quam manum vertere. Extat praeter alios apud Apuleium in Apologia magiae: Quid de me, inquit, Mezentius sentiat, manum non verterim. Item Cicero libro quinto De finibus: Ne manum quidem versuros fuisse. Idem ejus operis libro III: Chrysippus quidem et Diogenes detracta utilitate ne digitum quidem ejus causa porrigendum esse dicebant, quibus ego vehementer assentior. Agit illuc de gloria sive bona fama, quae sit omnino contemnenda, si nihil adferat utilitatis juxta illud e Satyra: Gloria quantalibet quid erit, si gloria tantum est ? De pollice verso diximus alibi. Quintilianus libro xi. scribit manuum gestus tantum habere momenti in pronuntiatione, ut propemodum velut altera lingua pro omnibus verbis loquatur. Sed admirationi proprie convenit ille gestus, quo manus modice supinata ac per singulos a minimo collecta digito, redeunte flexu simul explicatur atque convertitur. Interrogationi congruit ille, cum vertimus manum utcunque composita est. Quin et hodie manum erectam invertimus, quoties discrimen minimum significamus. In sermone quem modo citavimus ex Quintiliano, quod est pro omnibus verbis, puto rectius legi, pro omnibus membris, ut intelligas quicquid caeterarum corporis partium gestu significari potest, id solam praestare manum. Apud Plutarchum in vita Timoleontis quidam missus ad Andromachum post multa inhumaniter ac barbarice dicta manum denique porrexit ac modo supinam, mox pronam ostendit minitans hoc gestu se subuersurum illorum civitatem. At Andromachus ridens, nisi quod manu similiter supinata ac mox versa, jussit illum quamprimum abire, nisi vellet talem reddi navem ipsius. 222. I, III, 22. Semper Leontini juxta pocula Ἀεὶ Λεόντιοι περὶ τοὺς κρατῆρας, id est Semper Leontini iuxta crateres. In voluptarios quadrabit aut in eos, qui semper iisdem studiis sunt addicti. Leontini Siciliae populi sunt, quos ubi Phalaris expugnasset, ne quando rebellionem pararent, ademptis armis ad compotationes et voluptates reiecti; atque hinc natum adagium, quod refertur a Diogeniano. 223. I, III, 23. Cestreus jejunat Κεστρεὺς νηστεύει, id est Cestreus ieiunat. De famelicis et voracibus dici consuevit. Unde et qui fame oscitant, Κεστρεῖς dicuntur, et κεστρεύειν, quod conuicium olim in Athenienses iactum tradit Hesychius. Alii malunt referre ad eos, qui vitam innocuam agunt et ab aliorum iniuriis abstinent nec ullum emolumentum ex sua innocentia ferunt. Est enim cestreus piscis genus quoddam, quod reliquis mutua devoratione victitantibus unum ab aliorum carnibus abstinet ideoque non capitur esca, sed in limum abdit sese atque ibi perdurat et, ut arbitrantur nonnulli, limo pascitur. Quin captus etiam non alitur escis aut ullo animante, cum sit acutis dentibus. Quin ipse impune devoratur a lupo atque ob id quia non sit edax, parum est esculentus. In metu vero caput occultat arbitrans totum corpus jam esse tutum. Unde et Aristophanes apud Athenaeum: Ἆρ’ ἔνδον ἀνδρῶν Κεστρέων ἀποικία ; id est Num intus virorum Cestreum colonia ? Alludit ad Cestrinam Chaoniae partem. Et apud eundem Diphilus: Κεστρεὺς ἅν εἴην ἕνεκα νηστείας ἄκρας, id est Cestreus futurus ob inediam gravissimam. Rursum libro septimo refert ex Anaxandride: Σὰ πολλὰ ἄδειπνος περιπατεῖ, κεστρῖνός ἐστι νῆστις, id est Incoenis obambulat fere, jejunus ille mugil. Refertur adagium a Zenodoto, Diogeniano, Suida, Athenaeo libro Dipnosophistarum septimo, qui quidem praeter alia complura et illud asscribit piscem a nonnullis appellari ploten et a congro devorari, ut congrum ipsum a murena. Theodorus Gaza mugilem vertit. 224. I, III, 24. Ubi amici, ibi opes Plautus in Truculento: Verum est verbum quod memoratur: ubi amici, ibidem opes. Citatur et a Fabio proverbii vice libro Oratoriarum institutionum quinto. Sensus est potiores esse amicos quam pecuniam et ad vitae praesidium plus habere momenti amicos citra pecuniam quam absque amicis opes. Unde et apud Scythas auctore Luciano is habebatur ditissimus, qui certissimos et optimos amicos possideret. Verum si quis ad hujus seculi mores respiciat, adagium invertendum existimabit: ubi opes, ibi amici. Quandoquidem: Vulgus amicitias utilitate probat. et Illud amicitiae quondam venerabile nomen Prostat et in quaestu pro meretrice sedet. 225. I, III, 25. Terra volat Ἡ γῆ ἵπταται, id est Terra volat. De re vehementer absona quaeque nullo pacto fieri queat. Suidas hoc adfert exemplum τοῦ ἀδυνάτου. Julianus in epistola quadam proverbii nomine refert mutato verbo: Κούφη ἡ γῆ, καθάπερ ὁ λόγος, id est Levis terra, quemadmodum dicitur. Adagium hoc ad illorum affinitatem pertinet quae retulimus alibi: Ζεὺς ἄπαις, id est Jupiter orbus, et: Nil intra est oleam, nil extra est in nuce duri. 226. I, III, 26. Ilias malorum Ἰλιὰς κακῶν, id est Ilias malorum. De calamitatibus maximis simul et plurimis. Propterea quod in Iliade Homerica nullum mali genus non recensetur. Unde ex hac docti putant tragoediarum argumenta fuisse sumpta, sicut ex Odyssea comoediarum. Est autem opus verbosum, vigintiquatuor voluminibus vix absolutum. Unde et quamvis orationem plus satis prolixam Iliade longiorem vocant, ut Aeschines adversus Demosthenen. Σαῦτα δὲ εἰπὼν δίδωσιν ἀναγνῶναι ψήφισμα τῷ γραμματεῖ, μακρότερον μὲν τῆς Ἰλιάδος, κενώτερον δὲ τῶν λόγων οὓς εἴωθε λέγειν, id est His dictis decretum scribae legendum tradit, prolixius quidem Iliade, vanius autem verbis iis quae dicere consuevit. Eustathius invertit adagionem ad hunc modum: Καὶ παροιμία μέντοι κακῶν Ἰλιάδα φησίν, αὕτη δὲ καλοῦ παντὸς Ἰλιάς, id est Iliadem malorum proverbium ait, at haec omnium bonorum Ilias. Synesius in epistola quadam ad fratrem: Καὶ ὅλως κακῶν ἅν Ἰλιὰς περιέστη τὴν πόλιν ἡμῶν, id est In summa, malorum Ilias circunstetit urbem nostram. Plutarchus in Praeceptis conjugalibus: Ὁ δὲ ἐκείνων Ἰλιάδα κακῶν Ἕλλησι καὶ βαρβάροις ἐποίησεν, id est At illorum nuptiae Iliada malorum Graecis ac barbaris invexerunt. Loquitur enim de conjugio Paridis et Helenae, quod inaestimabilium malorum fuit causa. Utitur et M. Tullius in Epistolis ad Atticum: Tanta malorum impendet Ilias. 227. I, III, 27. Lerna malorum Λέρνη κακῶν, id est Lerna malorum, de malis item plurimis simul in unum congestis et accumulatis. Paroemiam Strabo commemorat libro Geographiae octavo scribens Lernam lacum fuisse quempiam, Argivorum ac Mycenaeorum agro communem, in quem cum passim ab omnibus purgamenta deportarentur, vulgo natum proverbium Λέρνη κακῶν, id est Lerna malorum. In hoc lacu poetae fingunt hydram illam septem capitum constitisse, quam Hercules igno Graeco confecerit. Eam autem hydram Hesiodus scribit ex Echidna et Typhaone prognatam, alitam a Junone nimirum in odium Herculis. Zenodotus ait locum quempiam fuisse in Argolica, in quem cum omne sordium genus promiscue conjicerent, foetidas inde ac pestilentes nebulas solitas exhalari. Quamquam rectius autumat, ut adagium ad Danaidum fabulam referatur. Nam ferunt Danaum quinquagenta juvenes, Aegypti filios, quibus totidem filias suas collocarat, omnes eadem nocte trucidasse atque horum capita in eum locum fuisse congesta. Hinc ortum esse proverbium. Neque vero negat fieri potuisse, ut contumeliae causa in eundem locum in quo capita composuerat, jusserit et purgamenta comportari. Itaque quoties hominem significamus vehementer infamem atque omni turpitudinis genere contaminatum aut coetum hominum pestilentium quasique sentinam et colluviem facinorosorum, recte dicemus: Λέρνην κακῶν, id est Lernam malorum. Apud Hesychium Cratinus comicus theatrum, quod ex varia mixtaque hominum colluvie constaret, Λέρνην θεατῶν appellavit. 228. I, III, 28. Mare malorum Κακῶν θάλασσα, id est Mare malorum, dici solitum de calamitatibus immensis et omnigenis; inde sumptum, quod mare res quaedam est infinita vel quod infinitis erumnis abundant qui in eo versantur. Euripides in Hippolyto Stephanophoro: Κακῶν δ´ ὁ τάλας πέλαγος εἰσορῶ Σοσοῦτον, ὥστε μήποτ´ ἐκνεῦσαι πάλιν, id est Tantum malorum pelagus aspicio miser, Unde enatandi nulla spes alluceat. Plautus in Asinaria meretricem et lenam mare vocat tanquam omnium auctores calamitatum, Mare, inquit, non est mare: vos estis mare acerrimum. Aeschylus in Supplicibus: Κακῶν δε πλῆθος ποταμὸς ὣς ἐπέρχεται· Ἄτης δ´ ἄβυσσον πέλαγος οὐ μάλ´ εὔπορον, id est Agmen malorum fluminis ritu ingruit, Velutique pelagus altum, ita ut fundo vacet Nec sine periclo navigetur maximo. Quin et sacrae litterae vim inexhaustam rei cujuspiam significantes abyssum appellant. Itidem divus Chrysostomus Περὶ τῆς ἱερωσύνης lib. VI. Θέα, inquit, τὴν ἄβυσσον τῶν πόνων: Vide, inquit, laborum immensum pelagus. 229. I, III, 29. Mare bonorum Dicitur et diversam in partem Ἀγαθῶν θάλασσα, id est Bonorum mare, de magnis et vehementer cumulatis commoditatibus. Vel quod ipsum mare ministret innumerabiles opes rerum, puta piscium gemmarumque, vel quod amplissimum profundissimumque sit, adeo ut nec exhauriri possit nec redundet unquam, cum tanta fluminum vis in ipsum influat. 230. I, III, 30. Thesaurus malorum Θησαυρὸς κακῶν, id est Malorum thesaurus. Ad eundem modum invenitur cum alibi tu apud Euripidem in Ione: Οἴμοι, μέγας θησαυρὸς ὡς ἀνοίγνυται Κακῶν, id est Me miseram, ut ingens panditur thesaurus ac Penus malorum. Extat inter Graecanicas sententias hujusmodi senarius: Θησαυρὸς ἐστὶ τῶν κακῶν κακὴ γυνή, id est Thesaurus est mulier malorum, si mala est. Usurpavit adagium Plautus in Mercatore: Tu quidem thesaurum huc apportasti mali. Unde est et illud crebrius in arcanis litteris: Thezaurisant sibi malum, id est colligunt, accersunt quasique reponunt. Siquidem thesaurum proprie vocamus rerum utilium vim pariter reconditarum. 231. I, III, 31. Acervus bonorum Ἀγαθῶν σωρός, id est Bonorum acervus. De opibus ingentibus. Unde et frequenter extructas dapes, extructas opes et cumulatas opes pro copiosis legimus tanquam acervatim congestas neque pondere neque numero, sed ipso cumulo infusas. Aristophanes in Pluto: Ἡμῖν γὰρ ἀγαθῶν σωρὸς εἰς τὴν οἰκίαν Ἐπεσπέπαικεν οὐδὲν ἠδικηκόσιν, id est Nobis bonorum acervus influit in domum Sine fraude nemini patrata iniuria. Idem in eadem fabula: Ὡς ἀγαθὰ συλλήβδην ἅπαντά σοι φέρω, id est Ut agminatim cuncta tibi fero bona. Rursum in eadem fabula per iocum in malam partem flexit: Δηλοῖς γὰρ αὐτὸν σωρὸν ἥκειν χρημάτων ἔχοντα, id est Venisse narras, qui ferat pecuniarum acervum. Verba chori senilis, cui Carion servus jocans ita respondet: Πρεσβυτικῶν μὲν οὖν κακῶν ἔγωγ´ ἔχοντα σωρόν, id est Imo senilium ferat qui ad vos malorum acervum. Allusit autem ad senectutem illorum jam capulo vicinam. Nam σορός per ὅ μικρόν tumulum significat sepulchralem, σωρός per ὧ μέγα cumulum atque acervum. Proinde consentaneum est servum ejus vocis syllabam data opera perperam pronuntiasse. Haec atque id genus alia tum fiunt venustiora, quemadmodum jam saepius admonuimus, si paulo longius a simplici sensu detorqueantur. Veluti si quis dicat in aliis oratoribus alias atque alias eminere dicendi virtutes, in M. Tullio vero uno τῶν πάντων ἀγαθῶν σωρὸν εἷναι, id est omnium bonorum acervum esse. Resipiunt hujus adagii naturam illa Ciceroni familiaria, cumulare officiis, cumulatissime satisfacere, cumulus meritorum. 232. Ι, ΙΙΙ, 32. Bonorum myrmecia Ἀγαθῶν μυρμηκία, id est Bonorum myrmecia, de immensis opibus. Nam myrmecia Graece significat cavernam aut agmen formicarum. Quamquam ab illis formicis sumptum videri potest, de quibus meminit Plinius libro undecimo, capite tricesimoprimo; quas ait esse colore felium, magnitudine luporum Aegypti. Eas in septentrionali Indorum, qui Dardae vocentur, regione aurum e cavernis egerere. Erutum hyberno tempore Indi furantur aestivo fervore conditis propter vaporem intra cuniculos formicis, quae tamen odore sollicitatae provolant, neque raro lacerant quamvis praevelocibus camelis fugientes. Atque huc videtur respexisse divus Basilius, cum scribit ad nepotes, quicquid ultra necessitatem usus superesset, sive esset Lydia gleba sive formicarum auriferarum opus, hoc magis esse contemnendum, quo minus esset eo opus. Quamquam nihil prohibet, quominus ad nostras formicas referatur, non solum propter innumerabilem agminum multitudinem, verumetiam propter genuinam quandam animantis in accumulando penore industriam, ore trahentis quodcunque potest atque addentis acervo, quemadmodum scripsit Flaccus. Qua quidem ex re factum opinor, ut antiquitus formicarum coetus opulentiam portenderit, quemadmodum testatur Cicero libro De divinatione primo, Midae, inquiens, illi Phrygio cum puer esset, dormienti formicae in os tritici grana congesserunt. Ditissimum fore praedictum est. Quod evenit. Huc allusit Theocritus in Encomio Ptolemaei: Μυρμάκων ἅτε πλοῦτος ἀεὶ κέχυται μογεόντων, id est Nec secus ac formicarum semper properantum Divitiae sunt extructae. Idem in Syracusanis: Μύρμακες ἀνήριθμοι καὶ ἄμετροι, id est Formicae numeroque modoque carentes, turbam hominum frequentem significans. Huic affine generi est quod Plato libro De Republica nono τὸ τῶν ἡδονῶν σμῆνος dixit, id est voluptatum examen, et Socrates apud Plutarchum Cheronensem, ἀρετῶν σμῆνος, id est virtutum examen, pro turba numeroque immenso. Porro locus quem adducit Plutarchus, est in Menone Platonis. Confine est his quod idem adducit in Cratylo: σμῆνος σοφίας, id est examen eruditionis. Item quod apud Athenaeum libro octavo Alexis scripsit in Pamphila: Παρέθηκε τὴν τράπεζαν, εἷτα παραφέρων Ἀγαθῶν ἁμάξας, id est Apposita mensa est, plaustra deinceps intulit Bonorum. 233. Ι, ΙΙΙ, 33. Dathus bonorum Δάθος ἀγαθῶν, id est Dathus bonorum, in eandem sententiam dici consuevit. Est autem Dathus Thassiorum colonia juxta Strymonem cum alioquin opulenta ac florens tum quod habet etiam auri venas, ut hinc in proverbium abierit Δάθος ἀγαθῶν, id est Dathus bonorum, de conferta rerum opulentia. Proverbii praeter alios meminit Suidas, apud quem legimus Δατός, non Δάθος. 234. I, III, 34. Thassus bonorum Θάσσος ἀγαθῶν, id est Thassus bonorum. Similiter natum adagium nempe a loci fertilitate. Nam Thassus insula est juxta Thraciam. Zenodotus hujusmodi quandam fabulam refert: Callistratus orator demigrans Athenis persuadere conatus est Atheniensibus, ut regionem quae ex adverso erat incolerent, multa splendida de ejus feracitate jactitans, et quod auri venas haberet, et quod glebam optimam. Denique in summa, inquit, Thassus bonorum est. Hinc in vulgi sermonem abiisse Θάσσος ἀγαθῶν, id est Thassus bonorum, de iis, qui splendida pollicentur. 235. I, III, 35. Hostium munera non munera Priscorum superstitio credidit observanda vel maxime munera, a quibus, quo animo mitterentur. Propterea quod quae darentur ab iis, qui nobis male cuperent, exitio plerunque fuisse constaret. Ita ut fuit pyxis illa fallax per Pandoram a Jove Prometheo missa. Quemadmodum fuit et vestis, qua Medea novam nuptam Jasonis donavit. Rursum vestis illa, quam Dejanira misit Herculi. Proverbiorum interpretes existimant hanc paroemiam ex historia natam, quae refertur apud Homerum Iliados libro septimo. Narrat autem Hectorem et Ajacem inita amicitia dona inter sese permutasse atque Hectorem Ajaci donasse gladium, Ajacem Hectori dedisse baltheum, deinde pariter ambobus suum munus exitio fuisse. Siquidem Ajax victus ab Ulysse cognitisque iis quae per insaniam tum dixerat tum fecerat, eodem gladio sibi necem conscivit. Item Hector per occasionem balthei occisus est ab Achille juxta muros Trojanos. Adagium refertur apud Sophoclem in Ajace Magistogophoro, sed ita refertur ut non ab Ajace natum, sed tanquam vetus jam tum ab eo videatur usurpari. Siquidem is posteaquam mori decrevisset, execratur eum gladium quem quondam ab inimicissimo dono acceperat, eumque sibi fuisse inauspicatissimum ait neque quicquam omnino postea feliciter apud Argivos successisse. Deinde suspicionem hanc vulgato dicto confirmans ait: Ἀλλ´ ἔστ´ ἀληθὴς ἡ βροτῶν παροιμία Ἐχθρῶν ἄδωρα δῶρα κοὐκ ὀνήσιμα, id est Quin verum id est mortalium proverbium, Non esse dona dona quae veniant tibi Ab hoste, verum inauspicata ac noxia. Hac de re fertur epigramma Graecum hujusmodi: Ἕκτωρ Αἴαντι ξίφος ὤπασεν, Ἕκτωρι δ´ Αἴας Ζωστῆρ´· ἀμφοτέρων ἡ χάρις εἸς θάνατος, id est Ajaci datus ensis ab Hectore, baltheus Ajace Hectori, utrique suum donum erat exitio. Rursum ex alio quodam epigrammate: Οὕτως ἐξ ἐχθρῶν αὐτοκτόνα πέμπετο δῶρα, Ἐν χάριτος προφάσει μοῖραν ἔχοντα μόρου, id est Atque ita ab hoste hosti veniunt letalia dona, Quae studii specie fata necemque ferunt. Huc spectat et illud quod apud Euripidem Medea recusans Jasonis xenia tanquam perniciem allatura, Κακοῦ γὰρ ἀνδρὸς, inquit, δῶρ´ ὄνησιν οὐκ ἔχει, id est Laedit, juvat nil improbi munus viri. Servius ostendit et Vergilium huc allusisse, cum ait in Aeneidos libro quarto: Ensemque recludit Dardanium, non hos quaesitum munus in usus. De gladio loquitur ab Aenea relicto, quo Dido sese confodit, quem Aeneam hostem et impium eadem vocat. Huic ascribendum loco, quod arcanae scripturae proverbia admonent, ne de inimico reconciliato simus securi. Item proverbialis ille senarius: Λόγον παρ´ ἐχθροῦ μήποτ´ ἡγήσῃ φίλον, id est Ab hoste dicta ne unquam amica duxeris. Et alter huic similis: Ἐχθροῖς ἀπιστῶν μήπο´ ἅν πάθοις βλάβην, id est Diffisus hosti nil feres unquam mali. Proverbium accomodari poterit etiam ad illos, qui pauperes munusculis quibusdam captant divites ad eum modum liberalitatem illorum velut elicientes. Neque enim hoc est dare munus, sed flagitare. Unde Plutarchus in commentariolo Περὶ <τοῦ> ΕΙ τοῦ ἐν Δελφοῖς probat, quod Dicearchus Archelao ab Euripide putat: Οὐ βούλομαι πλουτοῦντι δωρεῖσθαι πένης, Μή μ´ ἄφρονα κρίνῃς, ἥν διδοὺς αἰτεῖν δοκῶ, id est Donare pauper diviti velim nihil, Ne stultus habear scilicet, si muneris Titulo atque specie dona videar poscere. Quadrabit et in eos qui per artes magicas daemonum utuntur obsequiis (nam ea demum exeunt in perniciem utentium), et in haeredipetas postremo, qui quovis officio captant non ex animo, sed aliud spectantes. Itaque mutatione voculae novabitur paroemia nempe hoc pacto: Κολάκων ἄδωρα δῶρα et πενήτων ἄδωρα δῶρα. Denique ποιητῶν ἄδωρα δῶρα, quemadmodum admonuimus in operis initio. 236. I, III, 36. Davus sum, non Oedipus Oedipi ingenium scite proponendis simul et dissolvendis aenigmatum scyrpis nobilitatum est propter dissoluta sphingis problemata, adeo ut in proverbium abierit ejus nominis appellatio. Velut apud Terentius in Andria servus dissimulans intelligere quod herus dixerat, Davus, inquit, sum, non Oedipus. Id quod commutato nomine potest ad quemlibet accommodari: Paulus sum, non Oedipus, Antonius sum, non Oedipus. Quin ipsa per se figura proverbialis est potestque ad eundem modum fingi ex quavis vel persona vel re vulgo nobilatata ut Qui possim haec omnia meminisse ? Petrus sum, non Lucullus. Qui possim tantis sufficere laboribus ? Nicolaus sum, non Hercules. Qui potero rem tam duram persuadere ? Ricardus sum, non Cicero. Sed Terentiano dicto simile est illud Euripidis in Hippolyto coronam gestante: Οὐ μάντις εἰμὶ τἀφανῆ γνῶμαι σαφῶς, id est Non sum augur, abdita scire uti queam palam. Itidem in Hecuba: Οὔτοι πέφυκα μάντις, ὥστε μὴ κλύων Ἐξιστορῆσαι σῶν ὁδὸν βουλευμάτων, id est Divinus haud sum nec, nisi audiero, queam Viam tuorum nosse cogitatuum. Ergo torqueri poterit in eos, qui de industria loquuntur obscurius et αἰνιγματικῶς aut in hos, qui vel ob intemperitiam vel superstitiosam incognitarum vocum affectationem stilum obscurant ac vate magis egent quam lectore. Cujusmodi fuisse Heraclitum tum Plato locis aliquot tum Aristoteles Rhetoricae artis libro tertio testatur additque eam hominis obscuritatem ex ancipiti verborum compositione fuisse profectam, cum incertum esset utro verbum aliquod esset referendum ad superiorane an ad sequentia. Proinde ad hujus intelligendos libros Socrates Delio quopiam natatore opus esse dixit. Ad quod alludens Martialis ita jocatur in Sextum obscuritatis affectatorem: Non lectore tuis opus est, sed Apolline libris Judice te major Cinna Marone fuit. Eundem Heraclitum cum suo vitio Joviniano divus opprobrat Hieronymus. Quamquam Laertius scribit eum philosophum, si quando libeat, oratione luculentissima uti, ut appareat ex industria affectatam obscuritatem, adeo ut discipulis etiam solitus sit praecipere σκότισον, id est obscura. 237. I, III, 37. Finem vitae specta Exstat apud Herodotum historia longe notissima, quemadmodum Solon Croeso responderit nemini competere nomen beati, nisi qui feliciter vitae cursum peregisset. Quod referens Juvenalis, Quem vox, inquit, facunda Solonis Respicere extremae jussit spatia ultima vitae. Hanc sententiam copiosus extulit Sophocles in Oedipo tyranno: ῾Ώστε θνητὸν ὄντ´ ἐκείνην τὴν τελευταίαν ἰδεῖν Ἡμέραν ἐπισκοποῦντα μηδέν´ ὀλβίζειν, πρὶν ἅν Σέρμα τοῦ βίου περάσῃ μηδὲν ἀλγεινὸν παθών, id est Itaque mortali supremus ille fatorum dies Usque respectandus, ut ne quem beatum judicet Quin mali nihil universum passus aevum exegerit. Eandem paulo diversius idem extulit in Trachiniis: Λόγος μὲν ἔστ´ ἀρχαῖος ἀνθρώπων φανείς, Ὡς οὐκ ἅν αἰῶν’ ἐκμάθοι βροτῶν, πρὶν ἅν Θάνοι τις, οὔτ´ εἰ χρηστὸς οὔτ´ εἴ τῳ κακός, id est Vetus inter homines extat hoc proverbium, Haud posse quemquam quempiam cognoscere, Bonus an malus sit, antequam fatalibus Defunctus annis ultimum obierit diem. Consimiliter Euripides in Andromache: Φρὴ δ´ οὔποτ´ εἰπεῖν οὐδέν ὄλβιον βροτῶν, Πρὶν ἅν θανόντος τὴν τελευταίαν ἴδῃς,id est Ne quempiam pronunties mortalium Unquam beatum citius atque mortuo Illo supremum videris vitae diem. Idem in Troadibus: Σῶν δ´ εὐδαιμόνων Μηδένα νομίζετ´ εὐτυχεῖν, πρὶν ἅν θάνῃ, id est Ne quempiam horum quos benignis flatibus Fortuna provehit, beatum enunties Prius atque vita excesserit feliciter. Eandem repetit aliis verbis in Heraclidis: Σῆ δὲ νῦν τύχῃ Βροτοῖς ἅπασι λαμπρὰ κηρύσσει μαθεῖν, Σὸν εὐτυχεῖν δοκοῦντα μὴ ζηλοῦν, πρὶν ἅν Θάνοντ´ ἴδῃ τις· ὡς ἐφήμεροι τύχαι, id est Caeterum hoc rerum statu Mortalibus denuntiat palam omnibus Docetque ne quis prosperis successibus Uti videtur, hunc beatum existiment Prius atque demigrasse vita uiderint; Usqueadeo sunt mutabiles rerum vices. Ovidius in Transformationibus sic exulit: Sed scilicet ultima semper Expectanda dies homini est, dicique beatus Ante obitum nemo supremaque funera debet. Quin hodieque passim omnibus est in ore ab exitu rem spectandam esse. 238. I, III, 38. Posterioribus melioribus Inter Graecanicas paroemias refertur Δευτέρων ἀμεινόνων, id est Alteris melioribus. Quo significabant ea quae prima experientia parum bene successerant, secunda nonnunquam commodius evenire et prioris consilii erratum posteriore consilio corrigi. Quod quidem nonnulli putant a sacris ortum, in quibus si prima victima non fuisset litatum, iterabant sacrum meliora sperantes, id quod satis indicat leno Plautinus, qui saepius Veneri caesa victima litare non poterat. Plato libro De legibus quarto videtur ad talorum jactum aut lusum consimilem referre. Propterea quod non raro fit, ut cui lusus incommode ceciderit, is deintegro novari ludum atque iterari postulet sperans fore ut jam felicius ludat. Ait enim: Πάλιν οὖν, οἸόν φασιν οἱ παίζοντες, ἀμεινόνων ἐξ ἀρχῆς δευτέρων ἐπαναπολήσωμεν, id est Rursum igitur, quemadmodum ludentes dicere consueverunt, secundis denuo melioribus repetamus. Quamquam et hoc loco παίζοντες referri potest non ad lusum aliquem, sed jocum magis proverbialem. Sed interpretamento priori Tullius adstipulatur, qui secundo De divinatione libro sic ait: Quae est autem inconstantia deorum, ut primis minentur extis, bene promittant secundis. Idem in Philippicis, oratione duodecim: Posteriores enim cogitationes, ut aiunt, sapientiores esse solent. Idem ad Quintum fratrem: Ego vero nullas δευτέρας φροντίδας habere possum in Caesaris rebus, hoc est nullum idoneum reperio consilium, quo superioribus malis possim mederi. Huc respexit et Davus ille Terentianus, cum ait: Hac non successit, alia aggrediamur via. Quin eodem allusisse videtur et Aristoteles primo τῶν Μετὰ τὰ φυσικά libro, cum ait: Δεῖ δὲ εἰς τοὐναντίον καὶ τὸ ἄμεινον κατὰ τὴν παροιμίαν ἀποτελευτῆσαι. Loquitur de his, qui causarum naturalium admiratione provocati accedunt ad philosophandum. Quos causis cognitis vult jam desinere mirari et ad meliora converti. Porro proverbium videri potest ex Euripidis ortum tragoedia, cui titulus Hippolytis coronatus: Κἅν βροτοῖς Αἱ δεύτεραί πως φροντίδες σοφώτεραι, id est Siquidem solet mortalibus prudentior Posterior esse aliquando cogitatio. Verba nunc nutricis ad Phaedram quasi recantantis ac palinodiam canentis superioris orationis, posteaquam videt eam de moriendo cogitare. Respexit huc et in Supplicibus: Ἀλλ’ ἐν δόμοις μὲν ἤν τι μὴ καλῶς ἔχῃ, Γνώμαισιν ὑστέραισιν ἐξορθούμεθα, Αἰῶνα δ’οὐκ ἔξεστιν, id est In aedibus si quid parum recte est, licet Corrigere posterioribus sententiis, At non item aevum. Inde et metanoea dicta Graecis, quod posterior cogitatio perspicit aliter agendum fuisse. 239. I, III, 39. Actum est Proverbialiter his verbis etiam hodie desperationem significamus: Actum est, Graeci πέπρακται. Euripides in Hippolyto coronato: Υεῦ φεῦ πέπρακται, βασιλὶς οὐκέτʹ ἔστι δή, id est Eheu, peracta res, hera occidit palam. Terentius in Eunucho: Actum est, ilicet, peristi. Donatus existimat actum est sumptum a jure, ilicet a judicio, peristi a supplicio. Nam haec tria pariter verba incremento quodam indicant desperationem. Quoniam autem fas non erat rescindere judicum sententiam et eadem de re bis judicium adipiscier, ut ait Terentius, vulgo receptum est, ut de negotiis desperatis actum esse diceretur. Etiamsi postea repertum est, ut quidam per judicem in integrum restituerentur. Aut certe ideo dictum est actum est, quod quicquid peractum est, hoc iam infectum esse non potest juxta proverbiales sententias, quae testantur, ne deo quidem permissum esse, ut quod factum sit, efficiat infectum. Plautus: Nisi quid re praesidium apparas, acta haec res est. Certum est moriri. Dicimus autem vel absolute Actum est, vel cum adjectione quapiam hujusmodi: Actum est de republica. Actum est de tuis omnibus. Actum est de rebus humanis. Actum est de tua salute, ni vigilas. 240. I, III, 40. Rem factam habere Huic pene diversum est illud, quod aliquoties apud Martialem legitur Rem factam habere pro eo, quod est: certam et indubitatam. Siquidem promissa parum certa sunt. Verum iis demum queas fidere, quae iam praestita sint atque exhibita. Velut ad Procillum: Tu factam tibi rem statim putasti. Rursum: Jam te rem factam, Bithynice, credis habere ? Rem factam dixit quasi non promissam, sed paratam atque absolutam. Unde et argentum factum dicimus, non rude, sed elaboratum ac caelatum. Aut respexit ad morem juris, juxta quem dixit Terentius: Facta transacta omnia. Et M. Tullius in Catilinam invectiva III: Atque illud quod faciendum primum fuit, factum atque transactum est. Quoties in contractibus adhibetur quicquid ad legitimam conventionem pertinet. 241. I, III, 41. Fumos vendere Nimis quam elegans adagium extat apud Martialem: Fumos vendere pro eo, quod est: principum benevolentiam simulato commendationis officio per occasionem familiaritatis pretio vendere. Nam fumus initio quidem magnum quiddam esse videtur, verum evanescit ilico. Martialis carmen hoc est: Vendere nec vanos circum palatia fumos, Plaudere nec Cano, plaudere nec Glaphyro. Unde et praestigiosam rerum magnarum spem atque ostentationem, fumum ac nebulas vocamus. Divus Hieronymus contra Rufinum: De tanta librorum sylva unum surculum ac fruticem proferre non potes. Hi sunt veri fumi, hae nebulae. Nam Rufinus opprobarat Hieronymo, quod poetarum litteras quasi fumos objiceret virginibus non intellecturis. At Hieronymus proverbii telum imperite tortum in eum retorquet doctius indicans eo verbo non obscuritatem, sed inanem ac falsam ostentationem significari. Plutarchus De deo Socratis: τὸν δὲ τῦφον ὥσπερ τινὰ καπνὸν φιλοσοφίας εἰς τοὺς σοφιστὰς ἀποσκεδάσας, id est Fastum autem ceu fumum quendam philosophiae in sophistas dispersit. Porro genus hoc hominum maximam aularum regalium pestem Aelius Lampridius eleganter et luculenter exponit in imperatoris Heliogabali vita. Ejus verba libuit suscribere: Zoticus, inquit, sub eo tantum valuit, ut si ab omnibus officiorum principibus sic haberetur quasi domini maritus esset. Erat praeterea idem Zoticus, qui hoc familiaritatis nomine abutens, omnia Heliogabali dicta ac facta venderet, fumis quam maxime divitias enormes sperans, cum aliis atque aliis polliceretur, omnes falleret. Egrediensque ab illo, singulos audiret dicens: De te hoc locutus sum; Hoc de te audivi; Hoc de te futurum est. Ut sunt homines hujusmodi, qui si admissi fuerint ad nimiam familiaritatem Principum, famam non solum malorum, sed et bonorum Principum vendunt. Et qui stultitia vel innocentia Imperatorum, qui hoc non perspiciunt, infami rumigeratione pascuntur. Hactenus ille. Caeterum adagium fecit insignius, Thurini Verconii supplicium, quod quidem in vita Alexandri Severi, idem Aelius refert ad hunc modum: Solus, inquit, post meridiem, vel matutinis horis, idcirco nunquam aliquos videbat, quod ementitos de se multa cognoverat, speciatim Verconium Thurinum; quem cum familiarem habuisset, ille omnia vel fingendo sic vendiderat, ut Alexandri quasi stulti hominis, et quem ille in potestate haberet, et cui multa persuaderet, infamaret imperium. Sicque omnibus persuaserat, quod ad nutum suum omnia faceret. Denique hac illum arte deprehendit, ut quendam immitteret, qui a se quiddam publice peteret, ab illo autem occulto, quasi praesidium postularet, ut pro se Alexandro secreto suggereret. Quod cum factum esset, et Thurinus suffragium promisisset dixissetque se quaedam Imperatori dixisse, cum nihil dixisset, sed in eo pendere ut adhuc impetraret, eventum vendens, cumque iterum jussisset Alexander interpellari, et Thurinus quasi aliud agens, nutibus annuisset, neque tamen interim quicquam dixisset, impetratum autem esset quod petebatur, Thurinus autem ab illo qui meruerat, fumi venditor ingentia praemia percepisset, accusari eum Alexander jussit. Probatis per testes omnibus, et quibus praesentibus quid accepisset, et quibus audientibus quid promisisset, in foro transitorio ad stipitem illum ligari praecepit, et fumo apposito, quem e stipulis et lignis humidis fieri jusserat, necavit, praecone dicente: Fumo punitur qui vendidit fumum. At ne in una tantum causa videretur crudelior fuisse, quaesivit diligentissime antequam damnaret, et invenit Thurinum saepe etiam in causis ab utraque parte accepisse, cum eventus venderet, et ab omnibus qui aut praeposituras, aut provincias acceperant. Atque inibi paulo post: Nec dedit alicui facultatem, vel fumorum vendendorum de se, vel sibi de aliis male loquendi, maxime occiso Thurino, qui illum quasi fatuum et vecordem saepe vendiderat. Quid autem dixerit forum transitorium, ipse in ejusdem vita videtur explicare, cum alio quodam loco sic ait: Qui de eo fumum vendiderat et a quodam militari centum aureos acceperat, in crucem tolli jussit, per eam viam qua esset servis suis ad suburbana imperatoria iter frequentissimum. Porro genus illud supplicii. Avidius Cassius Imperator, primus excogitasse legitur, ut stipitem praelongum poneret, pedum centum octoginta, id est materiam, et e summo usque ad imum damnatos ligaret et ab imo focum apponeret incensisque aliis, alios fumi cruciatu, timore etiam necaret. Hactenus ille. Immane profecto supplicium, sed tamen factis tam pestilentibus dignum. Atque utinam non etiam hodie, non Principum modo, verum etiam Episcoporum aulae passim hoc teterrimo hominum genere scaterent, ac non complures haberent Thurinos, atque adeo plus quam Thurinos: quippe qui non officium modo falso promissum vendunt, verum etiam ipsum silentium, videlicet Demosthenicum quiddam referentes: imo quod est utroque sceleratius, linguae venenis officiunt iis, a quibus officii pacti mercedem acceperunt. Utinamque nostri temporis Principes Alexandrum Severum curent imitari, qui cum esset Ethnicus, praeterea Syrus genere, postremo vehementer adolescens, tamen adulatoribus, delatoribus, judicibus furacibus, fumi venditoribus, atque id genus aulae pestibus usque adeo erat infensus, ut vir alioqui moribus placidissimis his demum esset implacabilis. Circumfertur et hoc tempore proverbium in splendida promissa aulicorum. Aiunt enim thus aulicum, significantes thureum illum vaporem, qui nunc inter sacra spargitur acerra pensili. Quod quidem a nostro non admodum abludit. Addunt et aquam consecratam aulicorum, eam aquam significantes quae pro templis proponitur, ut qui ingrediuntur aut egrediuntur, ea sese conspergant. 242. I, III, 42. Columen familiae Columen familiae dixit Terentius in Phormione, non dubium quin proverbaliter, Getam servum natum grandem, cui peregre profecturus tanquam paedagogo et curatori juvenum mores et rem domesticam senex commendarat. Donatus columen dici putat, perinde quasi columnam dicas, cui reliqua domus innitatur, unde antiquitus seruos maiores columellas dictos. Huic adstipulatur illud Vergilianum: In te omnis domus inclinata recumbit. Item illud Euripidis ex Iphigenia in Tauris: Στῦλοι γὰρ οἴκων εἰσὶ παῖδες ἄρσενες, id est Domus columnae liberi sunt masculi. Pindarus in Olympiis Hectorem appellat columnam Troiae: Ὃς Ἕκτωρ’ ἔσφαλε, Σροίας Ἄμαχον ἀστραβῆ κίονα, id est Qui Hectorem subvertit, inexpugnabilem, immobilem columnam. De Achille loquitur. His affine quod dixit Juvenalis: Miserum est alienae incumbere famae, Ne collapsa ruant subductis tecta columnis. 243. I, III, 43. Ancora domus Simili figura apud eundem Euripidem Hecuba Polydorum familiae gentisque ancoram nominat: Ὃς μόνος οἴκων ἄγκυρά τ’ ἐμῶν, id est Qui jam solus Generis superest ancora nostri. Porro ancoram Graecis pro refugio proverbialiter usurpari solere alibi notavimus, cum sacram ancoram exponeremus. Denique quicquid illud est cui innitimur cujusque fulcimur fiducia, ancoram vocant sumpta a navibus metaphora, quae cum ancoris fultae sunt, veluti defensae a fluctibus quiescent. Unde et illud apud Aristidem in oratione Panathenaica prima: Πάντες ἐπὶ δυοῖν ὁρμεῖν ἔδοξαν οἱ Ἕλληνες, id est Omnes Graeci sibi videbantur in portu quodam esse, duabus nixi ancoris, quasi gemino fulti praesidio. Quem locum et paulo superius adduximus. 244. I, III, 44. Nullus sum Proverbiales sunt et illae apud comicos hyperbolae: nullus sum et occidi, perii, quibus desperationem et ingens malum significamus. Euripides ex Iphigenia in Tauris: Δειλοὶ δ’ εἰσὶν οὐδὲν οὐδαμοῦ, id est Timidi atque inertes sunt nihil videlicet. Rursum in Iphigenia Aulidensi: Οὐδὲν ἦσθ’, ἀλλ’ ἐξεπλήσσου τῆ τύχῃ, id est Nihil eras, sed perditum fortuna consternaverat. Opinor hoc ipsum esse quod ex Platone citat Athenaeus libro decimo: Ὑμεῖς γὰρ οὐδέν, καθάπερ ἡ παροιμία, id est Vos quippe nihil, ut dicitur proverbio quamquam hoc non ad exitium, sed contemptum pertinet. Sumptum videri potest ab Homero, apud quem Odysseae libro nono Ulysses fingit sibi nomen Οὖτις, id est Nullus, innuens se propemodum perisse. Atque hujus nominis commento deceptus est Cyclops. 245. I, III, 45. Nolens volens Omneis id genus figuras proverbiales esse, sicuti superius ostensum est, Donatus admonuit, quae nimirum constant ex contrariis, propterea quod aenigmaticum quiddam habere videantur. Sunt autem frequentes apud Graecos poetas ut apud Euripidem in Hecuba: Ὃ δ’ οὐ θέλων τε καὶ θέλων, id est Atque ille nolens pariter ac volens. Idem in Iphigenia in Tauris: Υεύγω τρόπον γε δή τιν’ οὐχ ἑκὼν ἑκών, id est Sane exulo quodammodo nolens volens. Ad hanc pertinet formam quod ait Terentius in Andria: Tu coactus tua voluntate es. 246. I, III, 46. Contra stimulum calces Πρὸς κέντρα λακτίζειν, id est Contra stimulos jactare calcem, est frustra repugnare iis, quos vincere nequeas aut eos provocare, qui lacessiti noceant; aut reluctari fatis et incommodum, quod evitare non queas, impatienter ferendo non solum non effugere, verumetiam conduplicare. Veluti si quis uxorem nactus rixosam assidue cum ea litiget nihil profecturus, nisi quod illam reddat rixosiorem. Terentius in Phormione: Namque inscitia / est adversum stimulum calces. Donatus παροιμίαν esse admonet cum eclipsi, deesse enim jactare, quod unico verbo Graeci dicunt λακτίζειν. Plautus in truculento: Si stimulos pugnis caedis, manibus plus dolet. Extat hoc adagium etiam in Actis apostolorum: Durum est tibi contra stimulum calcitrare, id est durum adversum Deum pugnare. Euripides in Bacchis: Θύοιμ’ ἅν αὐτῷ μᾶλλον ἥ θυμούμενος Πρὸς κέντρα λακτίζοιμι θνητὸς ὥν θεῷ, id est Potius sacra illi fecerim quam calcibus Stimulos ferire coner iracundia Citus in deum, mortalis ipse cum siem. Pindarus in Pythiis: Ποτὶ κέντρον δέ τοι / λακτιζέμεν τελέθει, id est Contra stimulum autem calcitrare est. Metaphora ducta est a bobus, quos agricolae lignis praeacutis a tergo fodiunt; unde et βουκένται dicuntur in proverbio, Πολλοὶ βουκένται, παῦροι δέ τε γῆς ἀροτῆρες, id est Multi boum stimulatores, pauci autem terrae aratores. Quod si quando calcibus repugnent adversus stimulum, gravius etiam laeduntur boves, tantum abest ut stimulo noceant. Plutarchus in commentario Περὶ τῆς ἀοργησίας cujusdam meminit Ctesiphontis pancratiastae, qui per iracundiam mulae calcitranti recalcitravit. 247. I, III, 47. In aurem dicere Εἰς οὖς λέγειν, id est In aurem dicere, vel hodie vulgo dictitant pro eo quod est: clanculum ac secreto committere. Translatum ab iis, qui propius admoti ad aurem insusurrant, quae nolint ab aliis exaudiri. Unde est illud apud Homerum aliquoties: Ἄγχι σχὼν κεφαλήν, ἵνα μὴ πευθοίατο ἄλλοι, id est Admoto capite, reliqui ne audire valerent. Horatius in Sermonibus: In aurem / dicere nescio quid puero. Euripides in Ione: Δεῦρ’ ἔλθ’· ἐς οὖς γὰρ τοὺς λόγους εἰπεῖν θέλω, id est Accede, in aurem ut quae volo tibi eloquar. Lucianus in Gallo: Πρὸς οὖς τισι τῶν Συρακουσίων κοινολογούμενος, id est Ad aurem cum Syracusanis quibusdam communicans. Huc pertinet et illud Evangelicum: Et quae in aurem audistis, praedicate super tecta, id est quae secretis colloquiis accepistis, palam praedicate. 248. I, III, 48. Nec obolum habet, unde restim emat Proverbialis hyperbole in eos, qui maxima rei familiaris inopia laborant. Lucianus in Timone: Φθὲς μὲν οὐδὲ ὀβολὸν ὥστε πρίασθαι βρόχον ἐσχηκότας, id est Qui pridie ne obolum quidem habebant, quo laqueum emerent. Pauperrimus autem sit oportet qui tenuitatis taedio sese laqueo praefocare velit. Porro plus quam pauperrimus videtur, cui ne numulus quidem suppetit, ut restim emat, qua se suspendat. 249. I, III, 49. Hinnulus leonem Proverbialis est allegoria: Ὁ νεβρὸς τὸν λέοντα, id est Hinnulus leonem, subaudientem cepit, vicit aut provocat aut id genus aliquid pro ratione sententiae, quoties praepostero rerum ordine qui viribus multo est inferior, superat potentiorem. Lucianus de captatore testamenti, qui juvenis a sene, captator a captato captus est: Σοῦτο ἐκεῖνο τὸ τῆς παροιμίας, ὁ νεβρὸς τὸν λέοντα, id est Hoc est illud quod proverbio dicunt, Hinnulus leonem. Huc respexit quisquis fuit, qui scripsit Megaram Herculis: Ἧ ῥ' ὅτι ἄλγεα πάσχει ἀπείριτα φαίδιμος ὑιός Ἀνδρὸς ὑπ’ οὐτιδανοῖο, λέων ὡσεί θ’ ὑπὸ νεβροῦ ; id est An quoniam immensis affligitur inclyta proles A viro inerte, leonem ut si hinnulus urgeat acrem ? Non inconcinne trahetur ad id quoque, quoties fit ut longe inferior lacessat potentiorem aut multis partibus indoctior certet cum eruditissimo. 250. I, III, 50. Jungere vulpes De re palam absurda dicitur: ζευγνύειν τὰς ἀλώπεκας, Vulpes jungere. Vergilius in Palaemone: Qui Bavium non odit, amet tua carmina, Mevi, Atque idem jungat vulpes et mulgeat hircos. Est enim vulpes animal ab aratro vehementer alienum. 251. I, III, 51. Mulgere hircum Σράγον ἀμέλγειν, id est Mulgere hircum, eundem habet sensum. Lucianus in vita Demonactis inter hujus festiviter dicta commemorat et illud: Cum conspiceret duos quosdam philosophos, utrosque pariter indoctos, inter se disceptantes et alterum quidem ridiculas quasdam quaestiones proponentem, alterum item aliena neque quicquam ad rem facientia respondentem: Quid, inquit, amici, an non horum alter hircum mulgere videtur, alter cribrum supponere ? Refertur a Diogeniano his verbis, Πότερον ὁ τὸν τράγον ἀμέλγων ἥ ὁ τὸ κόσκινον ἐπιτιθεὶς ἀφρονέστερος; id est Utrum stultior, qui mulget hircum, an qui cribrum supponit ? cum uterque pariter absurde facit. Ab hoc sane non abludit illud: Similes habent labra lactucas et Dignum patella cooperculum. 252. I, III, 52. De asini umbra Ὑπὲρ ὄνου σκιᾶς, id est Super asini umbra, pro eo quod est: de re nihili. Sophocles in Cedalione apud Suidam: Σὰ πάντ᾽ ὄνου σκιά, id est Cuncta asini umbra, hoc est nugae nihilique res. Apud eundem Aristophanes in Daedalo: Περὶ τοῦ γὰρ ὁ πόλεμος νῦν ὑμῖν ἐστι; περὶ ὄνου σκιᾶς, id est Qua de re nunc inter vos bellum est ? Nimirum de asini umbra. Citatur ab eodem et Aristoteles ἐν Διδασκαλίαις, qui fabulam quandam extare dixerit hoc titulo: Ὄνου σκιά, id est Asini umbra, Archippi comoediam, opinor sentiens, de qua meminit Zenodotus. Lucianus in Sectis: Πάντες ὡς ἔπος εἰπεῖν περὶ ὄνου σκιᾶς μάχονται οἱ φιλοσοφοῦντες, id est Omnes, ut ita dixerim, de asini umbra depugnant philosophi. Aristophanes in Vespis: Περὶ τοῦ μάχη νῶϊν; περὶ ὄνου σκιᾶς, id est De quo pugna est nobis ? de asini umbra. Demosthenes in Philippica quadam: πρὸς ἅπάντας περὶ τῆς ἐν Δελφοῖς σκιᾶς νυνὶ πολεμῆσαι, id est Cum omnibus in praesentia de Delphica umbra digladiari. Proinde sunt qui credant hoc adagii primum ab auctore Demosthene natum fuisse fabulam hujusmodi referentes: cum aliquando Demosthenes quendam in causa capitali defenderet ac judices haberet parum attentos, sed dicenti obstreperent, ille Paulisper, inquit, aures mihi praebete, siquidem rem narrabo novam ac lepidam atque auditu jucundam. Ad quae verba cum illi jam aures arrexissent, Adulescens, inquit, quispiam asinum conduxerat rerum quiddam Athenis Megaram deportaturus. Inter viam autem cum aestus meridianus ingravesceret nec inveniret quonam umbraculo solis ardorem defenderet, depositis clitellis sub asino sedens ejus umbra semet obtegebat. Caeterum id agaso non sinebat hominem inde depellens clamansque asinum esse locatum, non asini umbram. Alter item ex adverso tendebat asseverans etiam umbram asini sibi conductam esse. Atque ita inter eos acerrima rixa in longum producta est, ita ut etiam ad manus venerint, hoc pertinaciter affirmante non conductam esse asini umbram, illo pari contentione respondente umbram etiam asini conductam esse. Demum in jus ambulant. Haec locutus Demosthenes, ubi sensisset judices diligenter auscultantes, repente coepit a tribunalibus descendere. Porro revocatus a judicibus rogatusque ut reliquum fabulae pergeret enarrare, De asini, inquit, umbra libet audire, viri causam de vita periclitantis audire gravamini ? Paulo aliter narrat Plutarchus in vita Demosthenis his quidem verbis: Λέγειν δέ ποτε κωλυόμενος ὑπὸ Ἀθηναίων ἐν ἐκκλησίᾳ βραχὺ ἔφη βούλεσθαι πρὸς αὐτοὺς εἰπεῖν, τῶν δὲ σιωπησάντων Νεανίας, εἷπεν, θέρους ὥρᾳ ἐμισθώσατο ἐξ ἄστεος ὄνον Μέγαράδε. Μεσούσης δὲ τῆς ἡμέρας καὶ σφοδρῶς φλέγοντος τοῦ ἡλίου ἑκάτερος αὐτῶν ἐβούλετο ὑποδύεσθαι ὑπὸ τὴν σκιάν· εἷργον δ´ ἀλλήλους, ὁ μὲν μεμισθωκέναι τὸν ὄνον οὐ τὴν σκιὰν λέγων· ὁ δὲ μεμισθωμένος τὴν πᾶσαν ἔχειν ἐξουσίαν. Καὶ ταῦτα εἰπὼν ἀπῄει. Σῶν δὲ Ἀθηναίων ἐπισχόντων καὶ δεομένων πέρας ἐπιθεῖναι <τῷ λόγῳ>, εἷθ´ ὑπὲρ μὲν ὄνου σκιᾶς <ἔφη> βούλεσθε ἀκούειν, λέγοντος δὲ ὑπὲρ σπουδαίων πραγμάτων οὐ βούλεσθε ; id est Cum in contione dicenti obstreperent Athenienses, ait se breviter illis velle narrare quiddam. At silentio facto, Adolescens, inquit, aestatis tempore asinum mercede conduxerat, ut eo ab urbe Megaram proficiscens uteretur. Porro meridie cum sol acriter aestuaret, uterque cupiebat sub umbram asini succedere. Verum alter alterum arcebat, cum hic diceret asinum conductum esse, non umbram, rursus alter, qui conduxerat, se plenum habere jus responderet. Atque haec locutus discedere parabat. Retinentibus autem Atheniensibus utque reliquam fabulae partem adderet orantibus, Itane, inquit, de asini umbra audire cupitis, de rebus seriis loquentem auscultare non vultis ? Quidam aiunt asinum Athenis non Megaram, sed Delphos fuisse conductum, quod idem apparet ex verbis Demosthenis, qui Delphicam umbram nominat in calce orationis De pace: Οὐκοῦν εὔηθες καὶ κομιδῆ σχέτλιον, πρὸς ἑκάστους καθ’ ἕνα οὑτωσὶ ἤδη προσενηνεγμένους περὶ τῶν οἰκείων καὶ τῶν ἀναγκαιοτάτων, πρὸς ἅπάντας περὶ τῆς ἐν Δελφοῖς σκιᾶς νυνὶ πολεμῆσαι, id est An non igitur stultum ac vehementer miserum singulos adversus singulos ita commissos de rebus propriis ac maxime necessariis, cum universis de umbra Delphica nunc depugnare. Apuleius in Asino jocatur ex sese natum. Usurpavit hoc adagium Menander in Enchiridio, et Plato in Phaedro, cum ait oratores imperitos impudenter ac periculose facere, quoties apud plebem imperitam et ipsam, non umbram asini, rem videlicet levem ac nullius momenti, sed turpia pro honestis laudant: Μὴ περὶ ὄνου σκιᾶς, inquit, ὡς ἵππου τὸν ἔπαινον ποιούμενος, ἀλλὰ περὶ κακοῦ ὡς ἀγαθοῦ. Procopius in epistola quapiam: Καὶ αὐτὸς δὲ οἷμαι περὶ τῆς τέχνης, ὧ σοφώτατε, τἀναντία φρονῶν σκωμμάτων, ὡς ἔοικε, χάριν ὄνου φασὶ σκιὰν ἐγκαλεῖς, id est Ipse etiam, opinor, doctissime, de arte pugnantia cum sentias, deridendi sicut videtur gratia, de asini, quod aiunt, umbra lite moves. Usus est eodem Origenes in praefatione libri tertii quem scripsit adversus Celsum. Sed jamdudum tempus ut ab asini umbra digrediamur, ne quis jure nos rideat περὶ ὄνου σκιᾶς plus satis curiosos. 253. I, III, 53. De lana caprina Huic simillimum est illud Latinorum adagium De lana caprina, quod a simili quopiam eventu natum apparet, contentiose decertantibus duobus, utrum lanas haberet caper an setas. Aut alioqui de villis caprinis dimicantibus, re videlicet inutili minimique momenti, cujusmodi jocus fertur et de asini lana. Horatius in Epistolis ad Lollium: Alter in obsequium plus aequo pronus et imi Derisor lecti sic nutum divitis horret, Ut puerum saevo credas dictata magistro Reddere vel partes mimum tractare secundas; Alter rixatur de lana saepe caprina, Propugnat nugis armatus. Loquitur de morosis in amicitia, qui quantumlibet frivola de causa litem cum amico suscipiunt. 254. I, III, 54. De fumo disceptare Huic confine est illud, quod apud Aristophanem legitur in Nubibus: Καὶ λεπτολογεῖν ἤδη ζητεῖ καὶ περὶ καπνοῦ στενολεσχεῖν. In philosophos dictum qui de fumo, hoc est de rebus nihili, nimium anxie disputant. Inest autem non parum comici salis in illis ipsis verbis ad jocum confictis, λεπτολογεῖν, στενολεσχεῖν, quorum alterum significat de rebus tenuibus ac frivolis disceptare, alterum de meris nugamentis sollicitum et anxium torqueri. Quapropter etiam Socratis scholam φροντιστήριον appellat. 255. I, III, 55. Talpa caecior Refertur a Suida ac Diogeniano: Συφλότερος ἀσπάλακος, id est Caecior talpa, de iis qui supra modum caecutiunt aut qui minime judicant. Nam jocundior fiet metaphora si quidem ad animum transferatur. Plinius undecimo libro scribit ex quadrupedum genere talpae visum deesse, oculorum tamen inesse effigiem, si quis praetentam detrahat membranam. Atque hinc ortum adagium. 256. I, III, 56. Caecior leberide Ad eandem sententiam pertinet illud: Συφλότερος λεβηρίδος, id est Caecior leberide. Citatur ex Aristophane. Est autem leberis, quemadmodum ostendimus et alibi, pellis illa sicca, quam serpentes, cicadae et si quod aliud animantis genus exuunt, quoties sibi juventam renovant. In hac enim apparet effigies duntaxat oculorum ac membranula quaedam tenuissima, qua serpentum oculi praeteguntur. Sunt qui tradant hoc, quod notissimum est de serpentibus ac cicadis, etiam piscibus quibusdam accidere. Eam vero pellem Lycophron in iambico carmine syphar appellat: Σῦφαρ θανεῖται πόντιον φυγὼν σκέπας id est Syphar interibit, tectum ut effugit maris. Syphar autem συμβολικῶς idque suo more senem appellat, vel quod aetas ea caecutiat, vel quod jam effoeta atque arida succo viribusque destituta sit. Sophron in Mimis: Σί μὰν Ξύσιλος, τί γὰρ σῦφαρ ἀντ’ ἀνδρός; id est Quid enim Xysilus ? quid syphar pro uiro ? Xysilum appellans aridum et pruriginosum senem παρὰ τὸ ξύειν aut syphar quasi jam non hominem ipsum, sed pellem duntaxat exuccam atque inanem. Quod quidem et ipsum proverbium resipit. Aiunt autem leberidem proprie significare membranam extremam, qua foetus vaccarum obtegitur, in qua et ipsa vestigia duntaxat oculorum apparent. Adagium trifariam effertur: Συφλότερος λεβηρίδος, id est Caecior leberide, Γυμνότερος λεβηρίδος, id est Nudior leberide et Κενώτερος λεβηρίδος, id est Inanior leberide. 257. I, III, 57. Tiresia caecior A notissima fabula sumptum: Συφλότερος Σειρεσίου, id est Caecior Tiresia. Juvenalis: Nec surdum nec Tiresiam quemquam esse deorum. Tiresiam proverbiali figura pro caeco dixit, quemadmodum Horatius pro paupere Irum: Intererit multum divesne loquatur an Irus. 258. I, III, 58. Hypsea caecior Non dissimili figura dixit Horatius in Sermonibus: Ne corporis optima Lyncei Contemplans oculis, Hypsea caecior illa Quae mala sunt, spectes. Satis apparet paroemiam ab Hypsea muliere quapiam infami notaeque caecitatis esse profectam. 259. I, III, 59. Sine sacris haereditas Ubi qua commoditas de improviso praeter sumptum objecta esset, veteres sine sacris haereditatem vocabant. Et omnino quicquid citra nostram operam alicunde obtigisset lucri, quasi proverbialiter haereditatem appellabant, propterea quod ea quae sic obveniunt, gratis quasique dormientibus a fortuna donari videntur. Ergasilus parasitus apud Plautum in Captivi duo: Sine sacris haereditatem sum adeptus effertissimam. Et alibi: Annona est sine sacris haereditas. Nam haeredes alioqui vel pro salute laborantis vel in parentalibus defuncti sacra quaedam suo sumptu factitare mos erat. Idem Plautus alibi: Mihi tales haereditates non saepe obveniunt. Cicero in Verrem actione quinta: Hic Verres haereditatem sibi venisse arbitratus est, quod in ejus regnum ac manus venerat iste. Andreas Alciatus Praetermissorum libro primo mavult adagionis originem ad prisci juris consuetudinem referri. Lex enim duodecim Tabularum sic habebat: Sacra privata perpetua manento. Ea verba interpretatur Cicero libro De legibus II ut omnis ad quem patrisfamilias pecunia perveniret, is teneretur sacra celebrare. Refertque Scevolae pontificis interpretationem qua traditum est quinque modis adstringi sacris hereditatem. Proinde ad quos ex jure propinquitatis redibat hereditas, tenebantur communium sacrorum societate. Suavius autem esse solet quod inopinato contingit boni, quemadmodum sine sacris haereditas. Haec aliaque doctissime sane disserit Alciatus noster, cujus equidem sententiae lubens addo meum suffragium, quamquam a mea minimum dissentienti. Porro in Plautino dicto allusum arbitror ad Graecorum illud adagium: Ἄθυτα ἱερὰ κατεσθίειν, id est Non sacrificata sacra devorare. Item ad Hesiodium illud: Ἀπὸ χυτροπόδων ἀνεπιρρέκτων ἀνελόντα / ἔσθειν, id est Ante sacrum factum cibum ab ollis tollere raptum Atque edere. 260. I, III, 60. Inter caesa et porrecta Elegans in primis adagium extat apud M. Tullium in Epistolis ad Atticum. Et multa, inquit, imo omnia, quorum κεφάλαιον, ne quid inter caesa et porrecta, ut aiunt, oneris mihi addatur aut temporis. Videtur significare cunctationem et ancipitem haesitationem ac velut intervallum illud inter omittendum quod coeptum est et incipiendum quod novari oportet. Sumptum est autem e prisco auspiciorum ritu, in quibus inter caesa et porrecta sacerdos ceremonias quasdam agebat, quemadmodum testatur M. Varro libro De lingua latina secundo. Nam flamen Dialis, inquit, auspicatur vindemiam et ut jussit vinum legere, agna Jovi facit, inter cujus exta caesa et porrecta flamen prorsus vinum legit. Porro quod exta caesa prorogationem temporis apud veteres significaverint, declarat Cicero libro De divinatione secundo, Quid enim, inquiens, habet aruspex, cur pulmo incisus etiam in bonis extis dirimat tempus et proferat diem ? 261. I, III, 61. Pensum persolvere Pensum persolvere est tuas implere partes debitoque perfungi officio. Translatum a lanificio muliebri, in quo singulis certum lanae pondus in opus distribuebatur. Plautus in Persa: Pensum meum quod datum est, confeci. Idem in Bacchidibus: Ego pensum meum lepide accurabo. Et M. Tullius libro De oratore tertio: Nunc ad reliqua progrediar meque ad meum munus pensumque revocabo. Varro De re rustica: Nos nostrum pensum absolvimus. Hieronymus ad Rusticum: Et operis tui pensa persolvas. Verum quo longius erit detorta metaphora, hoc erit adagium venustius; veluti si ad sermonem, ad studium, ad officium aut alias animi res referatur. 262. I, III, 62. Ne per somnium quidem Οὐδ’ ὄναρ, id est Ne in somnio quidem. Graecis proverbialiter dictum est pro eo quod est: nulla ratione, nullo tempore. Alioqui nemo fere tam omni felicitate destitutus, quin aliquando per quietem vel somniet laetiora quaepiam. Lucianus ἐν τῷ Περὶ τῶν ἐπὶ μισθῷ συνόντων: Οὐδ’ ὄναρ λευκοῦ ποτε ἄρτου ἐμφορηθείς, id est Ne per somnium quidem unquam albo pane satiatus. Idem usurpavit in Gallo, cum ait regibus ne per somnium quidem aliqua re jucunda frui licere: Ὑφ’ Ὠν οὐδ’ ὄναρ ἀπολαῦσαί τινος ἡδέος ἐγγίνεται. Rursus Περὶ τοῦ ἠλέκτροῦ: Ἀιδόντων δὲ ἡδὺ καί οἸον σὺ φῄς, οὐδ’ ὄναρ ἀκηκόαμεν, id est Porro suaviter canentes, et eo modo quo tu praedicas, ne per somnium quidem audivimus. Huc eleganter allusit Theocritus ἐν Βουκολίσκῳ, apud quem Eunica puella civilis rusticum basium dare conantem ab se repellit dicens tantum abesse ut illi datura sit basium ut hoc ne per somnium quidem oporteat sperare. Carmen sic habet: Ἔρρ᾽ ἀπ᾽ ἐμοῖο· Βωκόλος ὥν μ᾽ ἐθέλεις κῦσαι; τάλαν, οὐ μεμάθηκα Ἀγροίκως φιλέειν ἀλλ᾽ ἀστικὰ χείλεα θλίβειν, Μὴ τύ γέ μευ κύσῃς τὸ καλὸν στόμα μηδ᾽ ἐν ὀνείροις, id est, Aufer te hinc procul inque malam rem, Tu mihi suaviolum dare vis homo rusticus ? atqui O miser, haud didici dare basia agrestibus unquam, Sed magis urbanis soleo oscula figere labris. Non mihi tu nitidum os labris sordentibus unquam Contigeris, nec per somnum. Utitur eodem et M. Tullius in Epistolis ad Atticum: πολιτικὸς ἀνὴρ, οὐδ᾽ ὄναρ quisquam inveniri potest. Theocritus in Megara Herculis uxore: Σὸ δ᾽οὐδ᾽ ὄναρ ἤλυθεν ἄλλῴ, id est Quod alii ne per somnium quidem accidit. Galenus Περὶ φυσικῶν δυνάμεων libro II: Καὶ ταῦτα οὐκ ἐχρῆν ἀγνοεῖν τὸν Ἐρασίστρατον, εἴπερ κἅν κατ᾽ ὄναρ ποτὲ τοῖς ἐκ τοῦ περιπάτου συνέτυχεν, id est Atque haec oportebat non esse ignota Erasistrato, si modo vel in somnis unquam illi cum Peripateticis incidisset consuetudo. Solent autem vel extremae sortis homines aliquando magnifica quaedam somniare, quemadmodum apud Lucianum Micyllus, qui per somnium opulentissimus, experrectus cerdo quispiam erat Iro pene pauperior. Nam somniare sperandi genus est. Unde et Vergilius in Bucolicis spes inanes amantium somnia vocat: An qui amant, ipsi sibi sommia fingunt ? Huc respexit et Flaccus in Satyris, cum ait: Cum te servitio longo curaque levarit Et certum vigilans, quartae sit partis Ulysses, Audieris, heres. Itaque ne per somnium quidem perinde valet, quasi dicas, quod ne sperare quidem audeas. Plutarchus, in libello quem scripsit adversus Stoicos, adagium extulit paulo diversius: Ὧν οὐδ’ ὀνείρατα λαβεῖν μᾶλλον ἔστι παρὰ τὰς κοινὰς ἐννοίας, id est Quorum ne somnia quidem magis capere licet extra communes cogitationes. Divus Chrysostomus Adversus Judaeos contione tertia sic extulit: οὐδ’ ὡς ὄναρ. 263. I, III, 63. Per nebulam, per caliginem, per somnium Quarum rerum ambiguam quandam ac tenuem peneque evanidam memoriam aut intelligentiam obtinemus, eas res per nebulam recordari, per somnium meminisse, per caliginem videre, proverbio dicimus. Ut quae puelli vidimus, senes quasi per somnium recordamur, vix tenuibus quibusdam simulacris rerum inhaerentibus animo nostro, qualis est ferme vulgarium insomniorum memoria. Porro quod per mediam nebulam intuemur, ejus confusam duntaxat imaginem ac velut umbram incertam aspicimus. Cujusmodi sunt quae per caliginem cernuntur in tenebris. Hinc igitur ducta metaphora. Hujusmodi sermonis formae frequenter obviae sunt apud scriptores. Plautus in Pseudolo: Sunt quae te volumus percontari, quae quasi Per nebulam nosmet scimus atque audivimus. Idem in Captivis duobus: In memoriam regredior audisse me / quasi per nebulam. M. Tullius libro De finibus quinto: In infirma aetate imbecillaque mente vis naturae per caliginem cernitur. Plato De legibus libro septimo: Ἃ δὴ λέγω, δηλῶσαι πειρητέον οἸον δείγματα ἐξενεγκόντα εἰς φῶς· νῦν γὰρ λεγομένοις ἔοικε κατά τι σκότος, id est Caeterum quae dico, conandum est, ut velut exemplis in lucem prolatis reddamus perspicua. Nam haec videntur similia iis quae dicuntur per caliginem quandam. Eodem in libro legitur καθ’ ὕπνον, id est per somnum sive in somnis. 264. I, III, 64. De asini prospectu Ὄνου παρακύψεως, id est De asini prospectu. Vetus adagium dici solitum in eos, qui ridendo titulo quempiam calumniantur aut de frivolis rebus aliquem in jus vocant. Eventus qui fabulae praebuit occasionem, varie narratur ab auctoribus. Quidam hujusmodi quaedam memorant: figulus quispiam varias avium formas finxerat easque in officina collocatas habebat. At asinus quidam, inobservantius sequente agasone, inserto per officinae fenestellam capite, pariter et aves et reliqua vasa dejecit comminuitque. Is cujus erat officina agasonem in jus vocat. Cumque rogaretur ab omnibus quanam de re litem moveret, de asini, inquit, prospectu. Alii aves non fictiles, sed veras fuisse volunt, quae asino, sicuti dictum est, per fenestram immittente caput, disturbatae perticam ruperunt reliquaque vasa subverterunt. Reliqua fabulae utcunque conveniunt. Lucianus in Asino suo paroemiam hanc fingit ex se natam, quod dum asinus conaretur obliquato capite per fenestram prospicere quid ageretur, tum sese tum dominos suos prodidit. Eamque rem magno omnium risu exceptam in adagionem abiisse: Ἐξ ὄνου παρακύψεως, id est Ex asini prospectu. Porro juxta Luciani sententiam magis quadrabit in eos qui stoliditate sua, dum inepte student dissimulare, ridicule produntur. Hunc Luciani locum aemulans Apuleius in nono Metamorphoseos suae libro, scribit ad hunc modum: Qua contentione et clamoso strepitu cognito curiosus alioqui et inquieti procacitate praeditus asinus, dum obliquata cervice per quandam fenestrulam, quidnam sibi vellet tumultus ille prospicere gestio, unus e commilitonibus casu fortuito conlimatis oculis ad umbram meam cunctos testatur in coram. Magnus denique continuo clamor exortus est. Et emersis protinus scalis, injecta manu quidam me veluti captivum detrahunt jamque omni sublata cunctatione scrupulosius contemplantes singula, cista etiam illa revelata repertum productumque et oblatum magistratibus miserum hortulanum, poenas scilicet pensurum, in publicum deducunt carcerem summoque risu de meo prospectu cavillari non desinunt. Unde etiam de prospectu et umbra asini natum est frequens proverbium. Hactenus Apuleius. 265. I, III, 65. Suo ipsius indicio periit sorex Cui confine est illud Terentianum ex Eunucho: Egomet meo indicio miser quasi sorex hodie perii. Verba sunt Parmenonis, qui delusus a Pythia prodiderat se seni. Donatus admonet esse proverbium in eos, qui suapte voce produntur. Atque hinc existimat ductam esse metaphoram, quod soricum proprium sit vel stridere clarius quam mures vel strepere magis, cum obrodunt frivola. Ad quam vocem multi se intendentes quamvis per tenebras noctis transfigunt eos. Usurpat hoc adagium divus Aurelius Augustinus in primo De ordine libro erga suum Licentium, qui dum pulsata tabula soricem strepitu absterret, ipse sese prodebat Augustino quod vigilaret. Allusit eodem Origenes homilia in Genesim tertia. Sed videbor, inquit, ipse meis indiciis captus. 266. I, III, 66. Induitis me leonis exuvium Ἐνδύετέ μοι τὴν λεοντῆν, id est Induitis me leonis exuvium. In eos dici solitum, qui suscipiunt negotium majus facultate quique se magnificentius gerunt quam pro sua conditione. Quidam ab Hercule sumptum putant, cujus hic ornatus erat, ut leonis exuvio tegeretur, deinde altera manu clavam altera gestaret arcum, atque hoc ornatu descendit ad inferos Cerberum extracturus. Huc alludens Aristophanes in Ranis Bacchum fingit, Herculis instar, leonis exuvio clavaque instructum ad inferos descendere parantem, ut Euripidem cum Aeschylo certantem audiret. Ridetur autem ab Hercule, quod id gestaminis neutiquam illum deceret, utpote mollem, et effoeminatum. Eodem pertinet quod Menippus ille Lucianicus eodem ornatu se ab inferis redisse adsimulat. Nihil autem prohibet quominus proverbium ad apologum illum referatur, cujus meminit Lucianus in Piscatore: Apud Cumanos asinus quispiam pertaesus servitutem abrupto loro in sylvam aufugerat. Illic forte repertum leonis exuvium corpori applicabat suo. Atque ita pro leone se gerebat homines pariter ac feras voce caudaque territans. Nam Cumani leonem ignorant. Ad hunc igitur modum regnabat aliquandiu personatus hic asinus pro leone immani habitus ac formidatus. Donec hospes quispiam Cumas profectus, qui saepenumero viderat et leonem et asinum (atque ob id non erat difficile dignoscere aurium prominentium indicio, neque non aliis quibusdam conjecturis), asinum esse deprehendit ac probe fustigatum reduxit dominoque agnoscenti reddidit. Interim autem risum non mediocrem concitabat omnibus Cumanis asinus jam agnitus, quos dudum creditus leo metu propemodum exanimaverat. Cumanos autem hic appellat, non qui sunt in Italia, sed qui sunt in Aeolide supra Lesbum. Nam et Lesbii et Cumani notati sunt stoliditatis, ut indicat Stephanus. Usurpat hoc adagium Socrates Platonicus in Cratylo negans oportere deterreri sese magnitudine disputationis institutae, posteaquam semel leonis pellem esset indutus. Lucianus in Pseudologista: Οὐδὲ δεῖ τινος τοῦ ἀποδύσοντος τὴν λεοντῆν, ὡς φανερὸς γένοιο κανθήλιος ὤν, εἰ μή τις ἄρα ἐξ Ὑπερβορέων ἄρτι ἐς ἡμᾶς ἥκοι ἥ ἐς τοσοῦτον Κυμαῖος εἴη ὡς μὴ ἰδὼν εὐθὺς εἰδέναι ὄνων ἁπάντων ὑβριστότατόν σε ὄντα, μὴ περιμείνας ὀγκωμένου προσέτι ἀκούειν, id est Nec opus est quopiam, qui tibi leonis exuvium detrahat, quo palam fiat te canthelium esse, nisi quis sane ab ipsis Hyperboreis hospes modo ad nos advenerit aut usque adeo Cumanus sit, ut qui viderit non protinus intelligat te asinorum omnium asinum ferocissimum esse aut exspectet, ut te praeterea rudentem audiat. Eusebius Caesariensis Adversus Hieroclem: Οἰχήσεται μὲν ἡμῖν ὁ φιλόσοφος, ὄνος δὲ τῆ τοῦ λέοντος ἐπικρυπτόμενος δέρει, id est Abibit nobis quidem philosophus, caeterum asinus leonis intectus pelle. Demutavit non nihil de proverbio Lucianus in Philopseude, cum ait: Σοσοῦτον χρόνον ἐλελήθει με ὑπὸ τῆ λεοντῆ γελοῖόν τινα πίθηκον περιστέλλων, id est Tantum temporis non animadverti eum sub leonis exuvio ridiculam quandam simiam tectam habere. 267. Ι, III, 67. Midas auriculas asini Μίδας ὄνου ὧτα, id est Midas auriculas asini. Refertur a Diogeniano. Natum a fabula notissima Midae regis Phrygiae, cui Phoebus, quod stolide Panem canentem sibi praetulisset, asininas affixit auriculas. Quas cum diu mitra occuluisset, tandem a tonsore animadversum est ac prolatum in vulgus. Porro adagium recte dicetur vel in stolidos et crassis auribus pinguique judicio homines vel in tyrannos; quibus cum aures sint asininarum instar longae, procul etiam audiunt velut auscultatoribus dimissis, qui audita referant. Quos Plutarchus in libro De curiositate ὠτακουστάς appellat et προσαγωγίδας. Eoque Lucianus in libello, cui titulus Non esse facile credendum delatoribus, calumniae depingens imaginem Midae aures illi tribuit propter studium subauscultandi captandique quid alii rerum faciant: Ἐν δεξιᾶ τις ἀνὴρ κάθηται τὰ ὧτα παμμεγέθη ἔχων μικροῦ δεῖν τοῖς τοῦ Μίδου προσειοκότα, id est Ad dexteram vir quispiam sedet auriculis maximis, quales ferme Midae fuerunt. Aristophanes in Pluto: Μίδας μὲν οὖν, ἥν ὧτ’ ὄνου λάβητε, id est Midas quidem itaque, si asini aures sumatis. Quo loco interpres admonet proverbii de auriculis asininis ejusque commenti varias allegar causas. Quosdam auctores esse, Midam hunc ob contemptum aliquando vituperatumque Bacchi numen in asinum fuisse conversum. Alii narrant, cum aliquando praeteriret asinos hujus dei atque eos affecisset injuria, iratum Bacchum Midae auriculas asininas addiddisse. Sunt qui dicant huic aures natura praelongas fuisse et asininarum instar prominentes atque hinc fabulae jocum ortum esse. Quamquam pluribus placet hac allegoria significatum, Midam utpote tyrannum Corycaeos ac subauscultatores dimittere solitum, per quos quaecunque per omnem regionem vel fierent vel dicerentur, cognosceret, nimirum illis utens aurium vice. Proinde cum vulgus admiraretur ab illo resciri etiam ea, quae clam ac procul fierent, occasionem fabulae dederunt, ut Midas diceretur auriculas asini habere, vel quod nullum aliud animal acrius audiat quam asinus excepto mure vel quod aures habeat omnium longissimas. Persius: Auriculas asini quis non habet ? Ferunt nonnulli primum a poeta scriptum fuisse: Auriculas asini Midas rex habet; deinde metu Caesaris scripturam mutasse: quis non habet. 268. Ι, III, 68. Hinc illae lachrymae Ex Andria Terentiana per allusionem proverbialiter usurpatum videtur ab Horatio: Hinc illae lachrymae. Usurpavit ad hunc modum M. Tullius in actione pro M. Caelio: Hinc illae lachrymae, nimirum et haec causa est horum omnium scelerum atque criminum. Dicetur autem de rei causa aliquandiu dissimulata, quae vere tandem deprehendatur. Velut si quis dicat barbaros damnare Graecas litteras, ne scilicet ipsi parum docti videantur, commode subnectet: Hinc illae lachrymae, hoc est quod eos male habet. Sumuntur autem frequenter id genus allusiones a claris auctoribus et in proverbii vicem transferuntur, etiam si nulla figura proverbialis adsit. Quod genus illud ex Homero saepius iteratum in Epistolis Ciceronis ad Atticum: Αἰδέομαι Σρῶας, id est Vereor Trojanos. 269. Ι, III, 69. Haec Helena Non dissimili figura dixit Lucianus in Eunucho: Αὕτη, ὧ Πάμφιλε, Ἑλένη ὑπὲρ ἧς ἐμονομάχουν, id est Haec ipsa erat Helena, pro qua digladiabantur. Loquitur autem de duobus Peripateticis mercedis ac lucri cupiditate turpiter apud judices contendentibus. Allusit ad monomachiam, id est singulare certamen, quod inter Menelaum et Paridem factum describit Homerus Iliadis libro tertio. 270. Ι, III, 70. Ebur atramento candefacere Ebur atramento candefacere est genuinae formae cultum atque ornatum externum inducere, quo decus illud nativum obscuretur magis quam illustretur. Proinde lena Plautina puellae naturali forma praeditae, tamen cerussam ad oblinendas malas postulanti, Una, inquit, opera ebur atramento condefacere postules. Propterea quod omne lenocinium rebus natura pulchris dehonestamentum adferat, non venustatem. Veluti si quis veritatem, qua nihil est pulchrius, rhetorum pigmentis conetur exornare. Porro quemadmodum cerussa ad candorem conciliandum adhiberi consuevit, itidem purpurissa ad tingendas rubore malas. Simili forma dixit in Mostellaria: Nova pictura interpolare vis opus lepidissimum. 271. Ι, III, 71. Syncerum vas incrustare Eodem ferme pertinet Horatiana metaphora, quae in Sermonum libro Ι legitur, satyra tertia: At nos virtutes ipsas invertimus atque Syncerum cupimus vas incrustare, hoc est quae per se recta sunt, ea nominibus alienis impositis depravamus atque obregimus. Quamquam potest et ad superiorem sententiam eleganter accomodari, hoc est cum rebus per se decentibus tercotium inducimus, quod tegat et obscuret nativum decus, non augeat. 272. Ι, III, 72. Pulchrorum etiam autumnus pulcher est Σῶν καλῶν καὶ ὀπώρη καλή, id est Pulchrorum etiam autumnus pulcher est. Metaphora proverbialis nata ex Archelai apophthegmate, quod ab eo dictum Plutarchus refert in Euripidem, qui jam pubescentem atque exoletum Agathonem in convivio suaviabatur. Non abludit ab illo Homerico, quod alio reddemus loco: Ἐκ τῆς καλάμης γιγνώσκειν, id est E culmo cognoscere. Vernis enim mensibus nihil non tenerum ac nitidum, cum omnia adhuc in flore aut in herba sunt. Caeterum autumni tempore posteaquam jam in culmos aut caulem excreverunt, horridiora videntur. Quadrat igitur in ea, quae cum natura sint egregia, ne tum quidem fastidienda videntur, cum maturuerunt. Alioqui nihil fere tam foedum, quod non aliquando niteat aetate. Dicetur non ineleganter et in hos, qui belle portant aetatem. 273. Ι, III, 73. Magnorum fluminum navigabiles fontes Simili metaphora videtur dictum et illud, quod refert ac notat Fabius in octavo Institutionum libro: Magnorum fluminum navigabiles fontes sunt. Eam sententiam ait se juvene decantatam fuisse. Significat autem praepotentium quantulacunque plus pollere quam universas tenuium opes. Caeterum notat Fabius hoc sententiarum genus, quod palam falsae videantur. 274. Ι, III, 74. Generosioris arboris statim planta cum fructu est Simillimam huic eodem loco subjicit: Generosioris arboris statim planta cum fructu est. Quo quidem id innui videtur, egregia beneque nata ingenia statim maturescere et ad frugem pervenire. Taxat Fabius et hoc sententiae genus. Mihi tamen visum est in adagiorum catalogum has quoque referre, quod vulgo celebres fuisse testatur, et impudentior hyperbole, sicut paulo superius dictum est, non rejicitur ab hoc genere. 275. Ι, III, 75. Cornicum oculos configere M. Tullius in oratione pro Murena scribit ad hunc modum: Deinde, etiam si quid apud majores nostros fuit in isto studio admirationis, id enuntiatis vestris mysteriis totum est contemptum et abjectum. Posset agi lege necne pauci quondam sciebant; fastos enim vulgo non habebant. Erant in magna potentia qui consulebantur; a quibus etiam dies tanquam a Chaldaeis petebantur. Inventus est scriba quidam, Cn. Flavius, qui cornicum oculos confixerit et singulis diebus ediscendos fastos populo proposuerit et ab ipsis jureconsultis eorum sapientiam compilarit. Itaque irati illi, quod sunt veriti ne dierum ratione pervulgata et cognita sine sua opera lege posset agi, notas quasdam composuerunt ut omnibus in rebus ipsi interessent. Idem in actione pro L. Flacco: Hic Hercule cornici oculum ut dicitur: nam hunc Hermippum, hominem eruditum, civem suum, cui debebat esse notissimus, percussit. Porro proverbium natum sit ex apologo quopiam, an ex eventu, an ex metaphora sumptum, non satis liquet. Undecunque fluxuerit, perinde valere videtur cornicum oculos configere, quasi dicas novo quodam invento veterum eruditionem obscurare efficereque, ut superiores nihil scisse, nihil vidisse videantur. Effertur autem per ironiam. In eadem sententia usus est divus Hieronymus apologetico adversus Rufinum secundo: Nunc vero, cum pro varietate regionum diversa ferantur exemplaria et germana illa antiquaque translatio corrupta sit atque violata, nostri arbitrii putas, aut ex pluribus judicare quid versum sit, aut novum opus in vetere condere illudentibusque Judaeis cornicum, ut dicitur, oculos configere. Haec Hieronymus sentiens, quasi sua castigatione prolata Judaei jam nihil scituri viderentur, a quibus id temporis Veteris Testamenti veritas petebatur. Nec admodum diverse usurpavit Macrobius libro Saturnalium septimo Et quia, inquiens, hos loquendi labyrinthis nos impares fatemur, age, Vecti, hortemur Eustathium, ut recepta contraria disputatione quicquid pro vario cibo dici potest velit communicare nobiscum, ut suis telis lingua violenta succumbat et Graecus Graeco eripiat hunc plausum, tanquam cornix cornici oculos effodiat. Hactenus Macrobius. Illud non ab re fuerit admonere lectorem, ut etiam atque etiam consideret, num cornicum vivacitas et concordia huic adagioni locum fecerit. Siquidem cornix antiquitus concordiae symbolum erat. Ejusdem vivacitas etiam Graeco proverbio celebrata est. Ut is videatur cornicum oculos velle configere, quisquis ea quae antiquitas magno consensu approbavit, damnare ac rescindere convellereque conetur. Nec admodum absurdum, si quis in hunc modum accipiat, ut dicatur oculos cornicum configere, qui perspicacissimis oculatissimisque visum adimat offundatque tenebras aut qui rem ipsissimam acu, quod aiunt, tangat, tantus videlicet artifex, ut non solum scopum aut avem, verum et ipsos oculos jaculo feriat. 276. Ι, III, 76. Gladiatorio animo Proverbii speciem habet quod legimus in Phormione Terentiana: Hem gladiatorio animo ad me affectant viam. Quo significatur ita tendi ad nocendum alteri, ut id cum proprio etiam periculo tentetur, animo pertinaci paratoque vel perdere vel perire. Nam gladiatori composito ad certamen haec pugnae proposita sors est aut occidere, si occupaverit aut occumbere, si cessaverit. Aristoteles audaciam hujusmodi cum propriae salutis contemptu conjunctam Celticam appellat. 277. Ι, III, 77. Frusto panis Frusto panis, pro re quantumlibet pusilla ac vili nostris quoque temporibus vulgo dictitant ? M. Cato in oratione quadam M. Coelio vilitatem opprobrans non loquendi tantum, verumetiam tacendi: Frusto, inquit, panis conduci potest, vel uti taceat vel uti loquatur. Citatur locus ab A. Gellio in Noctibus Atticis. Videtur hyperbola sumpta vel a canibus, quos frusto panis invitare solemus, vel a mendicis. 278. Ι, III, 78. Quem mater amictum dedit observare Quem mater amictum dedit observare pro eo, quod est: pueriliter ex alieno praescripto vivere, legitur apud Quintilianum libro quinto. Nam quid, inquit, illa miserius lege veluti praeformatas infantibus litteras prosequentium et, ut Graeci dicere solent, quem mater amictum dedit, sollicite custodientium ? Quibus ex Fabii verbis apparet Graecis in proverbio fuisse. Usurpat autem et indicat adagium Lucianus in Nigrino: καὶ πόθεν ὁ ταὼς οὗτος ; καὶ τάχα τῆς μητρός ἐστιν αὐτοῦ, id est Et unde hic pavo ? atque fortassis materna vestis est. Dicuntur haec scommata in eum, qui versicolore veste amictus advenerat. Plutarchus in commentario De fortuna Alexandri: Δίκην νηπίου παιδὸς φυλάττοντα τὴν περιβολὴν, ἥν ἡ πάτριος αὐτῴ συνήθεια καθάπερ τίτθη περιέθηκε, id est More pusilli pueri servantem amictum, quem illi patriae consuetudo veluti nutrix addiderat. Quin hoc ipsum, quo nihil jam tritius, ex praescripto vivere proverbiali metaphora dictum apparet tracta videlicet a pueros, quibus, ut inquit Plato, ἐν τῆ γραφίδι, id est in tabula graphiaria, doctor exemplar praescribit, quod imitantes litterarum notulas consuescant effingere. Hoc imitationis genus velut addictum ac servile ridet Horatius: O imitatores, servum pecus, ut mihi saepe Risum, saepe jocum vestri movere tumultus. Et Fabius nihil putat ad bene dicendum inutilius quam ita servire praeceptis artis, ut non ausis digitum latum ab illis discedere, si quando causae ratio postulabit. 279. Ι, III, 79. Quid distent aera lupinis Proverbii faciem habet, quod est apud Horatium in Epistolis: Nec tamen ignorat, quid distent aera lupinis, id est novit discrimen rerum vilium et pretiosarum. Agit autem Horatius de iis, qui beneficia non ita conferunt in quosvis velut abjiciant, sed ita collocant, ut expendant et ejus meritum ac dignitatem cui praestant et pretium muneris quod largiuntur. Porro lupini vilitatem proverbialiter notavit et Juvenalis: Σunicam mihi malo lupini, Quam si me toto laudet vicina pago. Notat et Lucianus in libello De mercede servientibus, cum rogat num usque adeo defuerit lupini et aquae fontanae copiosa, ut in eam sese conjiceret servitutem. 280. Ι, III, 80. Me mortuo terra misceatur incendio Exstat Graecus senarius παροιμιώδης apud Suetonium Tranquillum in vita Neronis: Ἐμοῦ θανόντος γαῖα μιχτήθω πυρί, id est Me mortuo conflagret humus incendiis. Quod cum a quodam sermone communi diceretur, Nero respondens Imo, inquit, ἐμοῦ ζῶντος, id est Me vivo, alludens ad urbis incendium, quod paulo post effecit. Meminit hujus proverbii M. Tullius libro De finibus bonorum tertio: quoniamque illa vox inhumana et scelerata dicitur eorum, qui negant se recusare, quominus ipsis mortuis terrarum omnium deflagratio consequatur, quod vulgari quodam versu Graeco pronuntiare solent. Item Seneca libro De clementia secundo, cum dicit multas voces magnas, sed detestabiles in vitam humanam pervenisse celebresque vulgo fieri ut illam: Oderint, dum metuant. Cui, inquit, Graecus versus similis est, qui se mortuo terram misceri ignibus jubet. Quin eadem sententia hodieque vulgo durat inter mortales: Mihi, inquiunt, morienti mundis universus moritur. Qua significant nihil sua referre, quid posteris accidat vel boni vel mali, cum ipsi tolantur e vita nequaquam sensuri. 281. Ι, III, 81. Mare coelo miscere Mare coelo miscere. Proverbialis hyperbole est pro eo, quod est: omnia perturbare nihilque non facere. T. Livius: Quid est, quod coelo terram, terrae coelum misceant ? Idem alibi: Quid tandem est, cur coelum ac terras misceant ? Juvenalis: Clames licet, et mare coelo confundas, homo sum. Lucianus in dialogo Promethei et Mercurii: Σί οὖν διὰ τοῦτο ἐχρῆν, τὸ τοῦ λόγου, τῆ γῆ τὸν οὐρανὸν ἀναμεμῖχθαι ; id est Quid igitur oportebat ea gratia terrae, quod dici solet, miscere coelum ? Vergilius in quinto de Junone omnia tentante: Maria omnia coelo miscuit. Idem paulo diversius in duodecimo: Non si tellurem effundat in undas Diluvio miscens coelumve in Tartara solvat. Aristophanes in Lysistrata non dissimili figura dixit: Σὰ δ’ ὑπέρτερα νέρτερα θήσει Ζεὺς ὑψιβρεμέτης, id est Quin et supera infera reddet Juppiter altifremus. Plutarchus in vita Romuli sic usurpat, ut coelum terrae misceant, qui ex hominibus deos, ex diis homines faciunt, et quae sunt hominum fabularentur de diis: Ἀπογνῶναι μὲν οὖν παντάπασι τὴν θειότητα τῆς ἀρετῆς ἀνόσιον καὶ ἀγεννές, οὐρανῷ δὲ μιγνύειν γῆν ἀβέλτερον, id est In totum abnegare divinitatem virtutis impium est et ingenerosum, caeterum coelo miscere terram stuporis est. 282. Ι, III, 82. Miscebis sacra prophanis Consimili figura dixit Horatius: Miscebis sacra prophanis, id est Nihil non facies, item confundens fasque nefasque. Apud veteres multum erat discriminis inter res hominum ac res deorum, adeo ut Homerus etiam vocabula discernat, quibus dii consueverunt uti, a vocibus humanis, et Pythagoras a quibusdam jusserit abstineri, quod numinibus essent consecrata. Unde qui nihil habent pensi quique nihil non audent, miscent sacra prophanis. 283. Ι, III, 83. Susque deque Apud Plautum atque alios auctores proverbialiter positum invenitur Susque deque fero et Susque deque habeo pro eo, quod est: nihil mea refert, nil laboro. Plautus in Amphitryone: Quae neque sunt facta neque ego in me admisi arguit, Atque id me susque deque esse habituram putat. Aulus Gellius libro Noctium sextodecimo scribit Susque deque ferre idem valere quod aequo animo esse et quod accidit non magni pendere atque interdum negligere et contemnere simillimumque esse illi, quod Graeci dicunt ἀδιαφορεῖν. Citat autem Laberium in Compitalibus: Nunc tu lentus es, nunc tu susque deque fers, item M. Varronem in Sisenna: Quod si non horum omnium similia essent principia, susque deque esset. Denique versus hos ex Lucilio refert: Verum hic ludus ibi susque omnia deque fuere. Susque et deque fuere, inquam, omnia ludus jocusque. Imitatum ex illo Graeco schemate: Ἄνω καὶ κάτω, id est Sursum ac deorsum, quo nullum ordinem nullumque rerum discrimen significamus. 284. Ι, III, 84. Ultroque citroque Ultroque citroque proverbiali figura dicitur valetque, perinde quasi dicas Hinc atque illinc sive Utrinque. Fit autem venustior metaphora, quoties ad mutuam altercationem, disceptationem, confabulationem rixamve refertur. Quod genus est apud Ciceronem De republica: Multisque verbis ultro citroque habitis ille nobis consumptus est dies. Idem in libris Officiorum: Beneficiis ultro et citro datis acceptisque. Seneca De beneficiis lib. V: Beneficium et gratiae relatio ultro citroque ire debent. Consimili forma dicimus: Ultro citroque agitata causa et Ultro citroque datis et acceptis cladibus. Ultro citroque certatum convitiis. 285. Ι, III, 85. Sursum ac deorsum Huic simillimus est illud ex Eunicho Terentiana: Sex ego te totos, Parmeno, hos menses quietum reddam, Ne sursum deorsum cursites, id est: huc atque illuc aut certe subinde ad Thaidem ab hero, rursum ab hero ad Thaidem intercursites, ita ut solent amantium ministri. Quod quidem plusculum habebit decoris, si longius transferatur, ut si quis dicat jureconsultos a volumine ad volumen, a lege ad legem, ab interprete ad interpretem, subinde transferentes sese sursum ac deorsum vagari. Ea metaphora mutuo sumpta videtur a Sisyphi fabula saxum volventis apud inferos. Cui Graecum illud ἄνω καὶ κάτω, de quo modo meminimus, ita finitimum est, ut idem esse videatur. Demosthenes in prima contra Philippum oratione: Ἐὰν ἄλλοθί που, συμπαραθεῖτε ἄνω καὶ κάτω, id est Quod si alio quopiam in loco Philippum adesse nuntiatum sit, pariter accurritis sursum ac deorsum. Aristophanes ἐν Ἀχαρνῆς: Οἱ δ’ἐν ἀγορᾶ λαλοῦσι κἄνω καὶ κάτω Σὸ σχοινίον φεύγουσι τὸ μεμιλτωμένον, id est At hi in foro loquuntur et resticulam Sursum ac deorsum minio vitant litam. Euripides in Bacchis: Ἄνω κάτω τὰ πάντα συγχέας ὁμοῦ, id est Sursum deorsum cuncta confundens simul. Plato in Phaedro: Φρὴ πάντας τοὺς λόγους ἄνω καὶ κάτω μεταστρέφοντα ἐπισκοπεῖν, id est Oportet rationes omnes sursum ac deorsum versemus atque ita consideremus. Idem in Theaeteto: Καὶ γένοιτ’ ἄν τὸ λεγόμενον ἄνω κὰτω πάντα, id est Fiatque quod dicitur, sursum deorsum omnia; usus est et in Parmenide. Utitur eodem Aristides rhetor cum aliis aliquot locis tum in Cimone: Ἔγωγε οὐχ ὁρῶ πῶς ἅν μᾶλλον πάντα ἄνω καὶ κάτω γένοιτο, id est Ego sane non video quo pacto possint universa magis sursum ac deorsum misceri. Menander apud Plutarchum: Οὐδὲ στρεφομένους ἄνω κάτω / οἴμοι λέγειν, id est Neque dum se agunt sursum deorsum dicere Heu mihi. Pro ἄνω καὶ κάτω dixit Euripides πάλιν τε καὶ πρόσω, quasi dicas antrorsum ac retrorsum. Υύρουσιν ταῦθ’ οἱ θεοὶ πάλιν τε καὶ πρόσω, id est Miscent enim haec sursum ac deorsum numina. Versus a scribis corruptus constabit si legas: Υύρουσιν ταῦτα οἱ θεοὶ πάλιν τε καὶ πρόσω. Apud Athenaeum libro sexto: Ἀλλὰ μεταφέρει Ἕκαστος αὐτῶν ταῦτ’ ἄνω τε καὶ κάτω, id est Sed ista singuli / sursum deorsum transferunt. De poetis loquitur, qui nihil ipsi reteriunt novi, sed ab aliis inventa miscent et aliter tractando faciunt sua. Proinde proverbium accommodabitur vel ad omnia tentantem vel ad omnia confundentem vel ad intelligentiam omni ex parte negotium circunspicientis. Huic plane simillimum est quod extat apud Terentium in Ecyra: Cursari rursum prorsum pro eo, quod est huc illuc. Nam rursum proprie sonat retro et prorsum ante. Proverbiale schema annotavit et Donatus. Cujusmodi sunt et illa sursum deorsum, intro foras, hac illac et Graecis: Ἄνω καὶ κάτω, πρόσσω καὶ ὀπίσσω. Quo longius recesserit a rebus corporeis, hoc plus venustatis habebit adagium. Quod genus est illud Juliani ad Galenum libro quo hunc refellit: Οὐδ’ ἅν πείσειεν ἡμᾶς τε ἤ αὑτοὺς ἐπ’ ἀληθείᾳ, ὅτι ἴσασι τί φύσις ἐστίν, ἣν ἄνω τε καί κάτω θρυλλοῦσι τραγῳδοῦντες πανταχοῦ, id est Nequaquam persuasuri sunt vel nobis vel sibiipsis vere ipsos scire quid sit natura, quam sursum ac deorsum celebrant ubique magnifice praedicantes. Ita qui variis modis rem apud sese expendit ἄνω κάτω λελογικέναι dici poterit. 286. Ι, III, 86. Omnium horarum homo Qui seriis pariter ac jocis esset accommodatus et quicum assidue libeat convivere, eum veteres omnium horarum hominem appellabant. Atque ita vocatum Asinium Pollionem auctor est Fabius. Apud Suetonium Tiberius duos quosdam combibones suos, jucundissimos, et omnium horarum amicos profiteri solet, etiam codicillis. Ejusmodi amicum eleganter simul et graphice depinxit Ennius sub persona Gemini Servilii. Carmen quamquam extat apud Aulum Fellium Noctium Atticarum libro duodecimo, capite quarto, tamen non gravabor adscribere: Hocce locutus vocat qui cum bene saepe libenter Mensam sermonesque suos rerumque suarum Comiter impertit, magna cum lapsa diei Pars foret, e summis rebus parvisque gerundis Parte fuisset de parvis summisque gerundis Consilio indu foro lato sanctoque senatu; Cui res audacter magnas parvasque jocumque Eloqueret, quae tincta malis et quae bona dicto Evomeret, si quid vellet tutoque locaret, Quocum multo volup ac gaudia clamque palamque; Ingenium, cui nulla malum sententia suadet, Ut faceret facinus levis, haud malus, idem Doctus, fidelis, suavis homo, facundus, suoque Contentus atque beatus, scitus, secunda loquens in Tempore, commodus et verborum vir paucorum, Multa tenens antiqua, sepulta et saepe vetustas Quae facit, et mores veteresque novosque tenentem, Multorum veterum leges divumque hominumque Prudentem, qui multa loquive tacereve possit. Talis et inter philosophos fuisse traditur Aristippus, qui Dionysii jussu cum caeteris nec in foeminea purpura saltare detrectavit Platone recusante, addens vel in Bacchanalibus oportere pudicum esse. Hinc Horatius: Omnis Aristippum decuit color. Contra qui suis quibusdam sunt moribus neque faciles ad cujusvis hominis convictum, perpaucorum hominum homines dicuntur ut apud Terentium. Apud Horatium autem: Communi sensu caret, inquimus. 287. Ι, III, 87. Pecuniae obediunt omnia Tam omnibus nationibus in ore fuisse videtur haec sententia quam nunc etiam omnibus est in usu: Pecuniae obediunt omnia. Et refertur in proverbiis Haebraeorum apud Ecclesiasten, capite decimo, nec eo secius a Graecis pariter ac Latinis auctoribus celebratur. Euripides in Phoenissis: Σὰ χρήματ’ ἀνθρώποισιν τιμιώτατα, Δύναμίν τε πλείστην τῶν ἐν ἀνθρώποις ἔχει, id est Mortalibus nil charius pecunia, Atque inter homines una plurimum valet. Item Aristophanes in Pluto: Ὡς οὐδὲν ἀτεχνῶς ὑγιές ἐστιν οὐδενός, Ἀλλ’ εἰσὶ τοῦ κέρδους ἅπαντες ἥττονες, id est Proh, ut nihil sanum reperias uspiam, Sed pariter omnes serviunt victi lucro. Huc alludit et Demosthenicum illud in prima Olynthiaca: Δεῖ δὴ χρημάτων καὶ ἄνευ τούτων οὐδὲν ἔστιν γενέσθαι τῶν δεόντων, id est Breviter opus est pecuniis neque citra has quicquam eorum quae facienda sunt, confici potest. Rursum Aristophanes in eodem Pluto facetissime persequitur, quicquid rerum vel bonarum vel malarum geritur inter mortales, id pecuniarum gratia fieri, quin etiam diis ipsis non aliam ob causam rem divinam fieri. Atque inter alia permulta hanc catholicam sententiam refert: Εἴ τί γ’ ἔστι λαμπρὸν καὶ καλὸν Ἤ χαρίεν ἀνθρώποισι, διὰ σὲ γίγνεται. Ἅπαντα τῷ πλουτεῖν γάρ ἐσθ’ ὑπὴκοα, id est Si quid eximium est aut splendidum, Si quid venustum hominibus, abs te uno venit. Siquidem opibus universa simul obediunt. Proinde Horatius pecuniam reginam appellat: Scilicet uxorem cum dote fidemque et amicos Et genus et formam regina pecunia donat. Sed nemo festivius pecuniae tyrannidem descripsit quam Euripides Bellerophontem ad hunc modum loquentem faciens. Referuntur autem a Seneca libro Epistolarum vicesimoprimo (nam ipsa quidem fabula non extat) versus aliquot. Hi quoniam sunt in primis lepidi ac venusti, non gravabor asscibere, sed aliquot locis emendatos. Quandoquidem apud Senecam habentur depravati: Sine me vocari pessimum, ut dives vocer. An dives an bonus, nemo, omnes quaerimus, Non quare et unde, quid habeas, tantum rogant. Ubique tanti quisque, quantum habuit, fuit. Quid habere nobis turpe sit, quaeris ? nihil. An dives omnes quaerimus, nemo an bonus, Aut dives opto vivere aut pauper mori. Bene moritur, quisquis moritur dum lucrum facit. Pecunia, ingens generis humani bonum, Cui non voluptas matris aut blandae potest Par esse prolis, non sacer meritis parens. Tam dulce si quid Veneris in vultu micat, Merito illa amores coelitum atque hominum movet. Cum hi, inquit, novissimi versus in tragoedia pronuntiati essent, totus populus ad ejiciendum et actorem et carmen consurrexit uno impetu, donec Euripides in medium ipse prosiliit petens, ut expectarent viderentque quem admirator auri exitum faceret. Dabat in illa fabula poenas Bellerophontes, quas in sua quisque dat. At ex his versibus, quos Latinos recitat Seneca, posteriores aliquot repperi Graecos apud Athenaeum in Dipnosophistis libro IV sed citra nomenclaturam auctoris. Eos hoc loco subscribam: Ὦ χρυσέ, δεξίωμα κάλλιστον βροτοῖς, Ὡς οὔτε μήτηρ ἡδονὰς τοιάσδ’ ἔχει, Οὐ παῖδες ἐν δόμοισιν, οὐ φίλος πατήρ, Οἵας σὺ χοἵ σε δώμασιν κεκτημένοι. Εἰ δ’ ἡ Κύπρις τοιοῦτον ὀφθαλμοῖς ὁρᾶ, Οὐ θαῦμ’ ἔρωτας μυρίους αὐτὴν ἔχειν, id est O captus aurum hominibus ornatissimus, Ut nec genitrix nec pater nec liberi In aedibus tales voluptates ferunt, Quales paris tu his qui domi te possident. Quod si hoc modo Veneris renident lumina, Haud mirum amores si cit innumerabiles. Subit interim admirari perversum praeposterumque mortalium ingenium. Sententiam improbam in ficta fabula sub persona improba ab histrione recitatam in theatro non ferunt ac per tumultum ejiciunt, sibi quisque domi ignoscit. Quotus enim quisque est qui studio vitaque non loquitur, quod illic histrio sonabat ? Horrent voces in theatro et non horrent rem in omni vita ? Quid infamius, quis execratius apud omnes mendacii vocabulo, quid ipsa re in moribus hominum usitatius ? Quid perjurio detestabilius ? Excute vitam hominum, perjurii plena sunt omnia. Vide quid populo jurent principes, quid episcopi, quid abbates, imo quid in baptismo Christiani omnes. Confer mores, quantam invenies perjuriorum μυρμηκίαν. Quam abominamur furis nomen ! At in vita nihil aliud invenies. Nisi forte furtum non est accipere pecuniam mutuam animo non reddendi, negare depositum, cum tutum est, mala fide invadere haereditatem aut possessionem alienam, imponere emptori, suffurari nonnihil de materia quam suscepisti, pro gemmis vitra obtrudere, aliud vini genus pro alio vendere. Denique nullam praetermittere occasionem fraudandi proximum. Sed ad proverbia redeo. 288. Ι, III, 88. Veritatis simplex oratio Refertur in Diogeniani collectaneis hoc adagium. Extat autem in Phoenissis Euripidis ad hunc modum: Ἁπλοῦς ὁ μῦθος τῆς ἀληθείας ἔφυ, Κοὐ ποικίλων δεῖ τἄνδιχ’ ἑρμενευμάτων· Ἔχει γὰρ αὐτὰ καιρὸν· ὁ δ’ ἄδικος λόγος Νοσῶν ἐν αὑτῷ φαρμάκων δεῖται σοφῶν, id est Nam veritatis suevit esse oratio Simplex, vafris nec est egens ambagibus Interpretum, siquidem ipsa per se congruit. At sermo iniquus, quia per se sit morbidus, Medicamenta exquisita deposcit sibi. Citatur a Seneca epistola XLIX: Nam ut ille ait tragicus: veritatis simplex oratio est. Proverbium usurpabitur vel in rhetores ac poetas, qui mendacia verborum lenociniis fucare solent, vel in blandiloquos, qui, quod non ex animo dicant, solent accuratius adornare sermonem ac veros affectus hoc diligentius imitari verbis, quo magis vacant affectibus: Ut qui conducti plorant in funere dicunt Ac faciunt prope plura dolentibus ex animo, cum interim simplex illa rusticanaque veritas negligat id genus orationis fucos, τὰ σῦκα σῦκα, τῆν σκάφην σκάφην, id est ficus ficus, ligonem ligonem apellans, vel in divinos, qui vaticinia sua verbis ambiguis efferunt, ne queant deprehendi sitque rima quaepiam per quam elabantur; denique in eos, qui perplexe loquuntur, dum verum dissimulant. Nam hoc indicio saepenumero deprehenditur vanitas velut in Eunucho Terentiana: Pergin’ scelesta mecum perplexe loqui ? Scio, nescio, abiit, audivi, ego non adfui. Non tu isthuc mihi dictura aperte es, quicquid est ? 289. Ι, III, 89. Tunica pallio propior est Apud Plautum in Trinummo legitur allegoria proverbialis: Tunica pallio propior est. Quo significatum ex amicis nos aliis atque aliis magis esse devinctos neque parem omnium habendam esse rationem. Apud veteres primum in officio locum habebant parentes, proximum pupilli nostrae fidei crediti, tertium clientes, quartum hospites, quintum cognati et affines, ut indicat Gellius libro V, capite XIII Praeterea quaedam negotia propius aliis ad nos pertinere. Pallium extrema vestis apud Graecos quemadmodum apud Romanos toga. Tunica toga tegebatur, ut frequenter apud Homerum χλαῖναι καὶ χιτῶνες simul nominantur. 290. Ι, III, 90. Genu sura propius Γόνυ κνήμης ἔγγυον, id est Genu sura propius. Qui Graecas paroemias colegerunt, aiunt hoc adagium ex eventu quodam esse natum. Cum in praelio quidam conspiceret duos amicos pariter de vita periclitantes, fratrem et consobrinum, neque posset utrique simul ferre suppetias, omisso consobrino fratrem defendit atque hanc interim sententiam pronuntiavit, quae postea transierit in proverbium: Γόνυ κνήμης ἔγγυον. Id refertur ab Aristotele libro Moralium nono Accedunt, inquiens, eodem et proverbia universa, ut anima una et amicorum communia sunt omnia et amicitia est aequalitas et tibiae genu propinquius. Theocritus in Idyllio, cui titulus Charites, tribuit hoc adagium viro tenaci, qui sibi vivat neque quicquam velit impertiri amicis: Πᾶς δ’ ὑπὸ κόλπου χεῖρας ἔχων πόθεν αὔξεται ἀθρεῖ Ἄργυρος, οὐδέ κεν ἰὸν ἀποτρίψας τινὶ δοίη, Ἀλλ’ εὐθὺς μυθεῖται· ἀπωτέρω ἥ γόνυ κνάμα· Αὐτῷ μοί τι γένοιτο, id est Verum quisque sinu dextram occulit, illud et unum Cogitat, unde sibi congesta pecunia crescat Nec cuiquam abstersa rubigine donet amico. Imo statim hoc: mihi sura genu longinquior, inquit, Ipsi malim aliquid detur mihi. Athenaeus libro IX eo deflexisse videtur, ut dicat de iis potius, quae propius ad rem pertinent. Ex hoc igitur Plautus suum illud effinxisse videtur: Tunica pallior propior. Confinis est huic adagio illa Hesiodi sententia: Μηδὲ κασιγνήτῳ ἷσον ποιεῖσθαι ἑταῖρον, id est Sed nec germano quisquam est aequandus amicus. Est enim inter hos, quos amamus, habendus ordo. Nihil autem vetat, quominus ad rem torqueatur. Quod genus si quis dicat majorem habendam esse vitae quam pecuniae, corporis quam vestis, animi quam corporis rationem, recte adduxerit: γόνυ κνήμης ἔγγυον. 291. Ι, III, 91. Omnes sibi melius esse malunt quam alteri Eandem ferme sententiam Terentius simpliciter extulit in Andria: Verum illud verbum est, vulgo quod dici solet, Omnes sibi esse melius malle quam alteri. Rursum in eadem fabula proverbium ad personam detorsit: Heus proximus sum egomet mihi. Aristoteles libro Moralium Eudemiorum septimo: Δοκεῖ γὰρ ἐνίοις μάλιστα ἕκαστος αὐτὸς αὑτῷ φίλος, id est Nonnullis enim videtur quemque sibi potissimum amicum esse. Item Plato libro De legibus V: Σοῦτο δὲ ἔστιν ὃ λέγουσιν, ὡς φίλος αὑτῷ πᾶς ἄνθρωπος φύσει τέ ἐστι καὶ ὀρθῶς ἔχει, id est Hoc est autem quod aiunt, unumquenque natura sibi amicum esse idque recte fieri. Quin et hodie theologorum proverbium celebratur charitatem a seipso proficisci natum videlicet ex his Cantici mystici verbis: Ordinate in me charitatem. Verum de eo quid sentiam alias ubi locus inciderit, diligentius tractabimus. Sed Terentianam sententiam Euripides extulit in Medea: Ὡς πᾶς τις αὑτὸν τοῦ πέλας μᾶλλον φιλεῖ, id est Quod quisque semet plus amico diligit. Vel sic: Quod quisque se plus atque amicum diligit. Rursum in Graecarum sententiarum collectaneis: Υιλεῖ δ’ ἑαυτοῦ πλεῖον οὐδεὶς οὑδένα, id est Nemo seipso diligit quenquam magis. 292. Ι, III, 92. Φίλαυτοι Qui sibi vehementer placent quique suis ipsorum commodis impense student aliorum rebus vel neglectis vel etiam afflictis, a Graecis eleganter φίλαυτοι vocantur. Vitium ipsum φιλαυτία dicitur. Quod apposite curcumloquens Horatius Caecus, inquit, amor sui. Id vitii Plato malorum omnium fontem autumat. Aristoteles nono Moralium libro satis indicat hanc φιλαύτου probrosam appellationem ceu proverbialem vulgo jactatam fuisse, cum ait homines sui supra modum amantes a multitudine male audire, quippe qui foedo infamique cognomine vocentur φίλαυτοι. Contra qui sibi displicent, putiduli vocantur. Martialis: Altera rancidula est, altera putidula est. Est autem id vitium fere insitum, ut sua cuique magis probentur quam aliena, quod tamen eximie videtur fuisse in Afris. Nusquam autem haec pestis immedicabilior quam in dogmatibus, quorum persuasione semel imbuti sumus; id quod eleganter notat Galenus libro Σῶν φυσικῶν δυνάμεων primo: Οὕτως ἄρα δυσαπότριπτόν τι κακόν ἐστιν ἡ περὶ τὰς αἱρέσεις φιλοτιμία καὶ δυσέκνιπτον ἐν τοῖς μάλιστα καὶ ψώρας ἁπάσης δυσιατώτερον, id est Adeo de sectis contentio malum est, quod aegre excutitur, et cum primis ineluibile, denique quavis scabie insanabilius. 293. Ι, III, 93. Extra telorum jactum Ἔξω βελῶν, id est Extra telorum jactum pro eo, quod est: in tuto citraque periculum. Translatum a bellis, ubi qui nolunt feriri jaculis, longius semovent sese quam ut possint contingi jactu teli, aut in loco a jaculis defenso se continent. Unde illud frequens apud historicos: Jam ad teli jactum pervenerant. Q. Curtius lib. III: Jam in conspectu, sed extra teli jactum utraque acies erant. Idem libro IV: Ut extra teli jactum essent. Ac rursum: Nondum ad teli jactum pervenerant, quod Graeci dicunt ἐντὸς βελῶν. Neque vero tantum ii dicuntur ἔξω βελῶν esse, qui longius absunt quam ut jaculo contingi possint, verumetiam qui utcunque tuti sunt. Seneca libro De beneficiis septimo simili tropo dixit extra ictum: Injuriam deo sacrilegus quidem non potest facere, quem extra ictum sua divinitas posuit. Lucianus in Votis: Ἐπισκοπεῖν ἔξω βέλους ὑπεραιωρούμενον. Optat quispiam pennas, ut e sublimi spectare possit dimicantes ipse tutus a jaculis. Idem: Καὶ ἔξω ἦν βέλους, id est Jamque extra teli conjectum erat. Polyphemus de Ulysse, qui jam fugerat, ut eum Cyclops telo assequi non posset, Odysseae K ad finem. Idem rursus: Αἱ δὲ Μοῦσαι διὰ τί σοι ἄτρωτοι καὶ ἐντὸς βελῶν εἰσιν ; id est Cur Musas non feris atque a tuis telis sunt tutae ? Allusit huc idem in Nigrino: Καὶ καθάπερ ὁ Ζεὺς τὸν Ἕκτορα, ὑπεξαγαγὼν ἐμαυτὸν ἐκ βελέων, φασὶν, Ἔκ τ’ἀνδροκτασίης ἔκ θ’ αἴματος ἔκ τε κυδοιμοῦ, τὸ λοιπὸν οἰκουρεῖν εἱλόμην, id est Quemadmodum Jupiter Hectorem, ita meipsum a jaculis eximens, ut aiunt: Atque a caede virum atque a sanguine deque tumultu, reliquum vitae tempus domi sedere destinabam. Est autem apud Homerum Iliados Ξ: Ἐκ βελέων, μή πού τισ ἐφ’ ἕλκεϊ ἕλκος ἄρηται, id est Extra tela, uti ne quis vulnus forsitan addat Ad vulnus. Contra quem obnoxium periculo videri volemus, hunc ἐντὸς τοῦ βέλους dicere poterimus. Lucianus in Baccho: Οὐδ’ ἐντὸς βέλους γενέσθαι ὑπομείναντες, id est Ne tantisper quidem manentes, ut intra teli jactum essent. Vergilius in XI: Jamque intra jactum teli progressus uterque. 294. Ι, III, 94. Post principia Eandem ferme sententiam habet Post principia. Sumptum item a bellis, in quibus tutissimus locus est post principia. Siquidem in prima acie stabant hastati, in secunda principes, robustior aetas, hos sequebantur scutati omnes, maxime insignes armis, pos hos triarii et rorarii, quemadmodum insicat T. Livius decadis primae lib. VIII. Itaque nullus in acie locus tutior quam post principia. Terentius in Eunucho: Tu hosce instrue, hic ego ero post principia; inde omnibus signum dabo. Erat autem hic locus timido nebuloni conveniens, id quod ridens Gnatho, Illuc, inquit, est sapere, ut hosce instruxit, ipsus sibi cavit loco. Idem hoc Pyrrhus factitavit. Donatus admonet eum usum verbo militari. Porro Vegetius libro De re militari secundo testatur principales in acie milites proprie dici principia. Sic enim ait: Antiqua ordinatione legionis exposita principalium militum et, ut proprio verbo utar, principiorum nomina ac dignitates secundum praesentes matriculas indicabo. Axius apud Varronem: Ego vero, ut aiunt, post principia in castris. In proverbio Res ad triarios rediit plura de his comperies. 295. Ι, III, 95. Procul a pedibus equinis Ἐκ τῶν ποδῶν ἱππείων, id est Procul a pedibus equinis. Etiam hodie vulgo dicitur, cum significant fugiendum esse periculum. Hac voce monere consueverunt, ut quisque sibi caveret in certaminibus equestribus: Ἔξω τῶν ποδῶν ἱππείων, id est Extra pedes equinos. Eam deinde vulgus proverbii vice usurpavit. 296. Ι, III, 96. Porro a Jove atque a fulmine Πόρρω Διός τε καὶ κεραυνοῦ, id est Procul a Jove pariter atque fulmine. Refertur a Diogeniano. Admonet non esse agendum cum praepotentibus, qui nutu possint perdere si quando libeat, maxime cum regibus ac tyrannis. Habent enim fulmen, si quando commoveantur. Porro Jovi fulmen attribuunt poetae, et reges quidam hac effigie suos colossos fingi voluerunt auctore Plutarcho. Cujus est haec cum primis elegans ὁμοίωσις. Quemadmodum in vulnere prius apparet sanguis quam plaga et quemadmodum prius emicat fulgur quam tonitrus audiatur, ita apud tyrannos, hoc est principes ferme omneis, prius erumpit condemnatio quam probatio, et periit delatus prius quam coarguatur. Citatur a Suida hujusmodi hemistichion: Ἄλευ’ ἀπὸ μείζονος ἀνδρὸς, id est Majorem vitato virum. Refertur et hoc Diogeniano inter adagia. Monet autem parum esse tutum habere commercium cum principibus, quibus quod libuit licet et in quos apposite dixeris illud Graecorum apophthegmata: Μέγας οὖν ὁ κίνδυνος βούλεσθαι ἃ μὴ δεῖ τὸν ἃ βούλεται ποιεῖν δυνάμενον, id est Ingens periculum velle quae non decet eum, qui possit quicquid voluerit efficere. Huc pertinet quod Calisthenem admonuit Aristoteles, ut cum Alexandro aut raro loqueretur aut jucunda. Item quod refert Plutarchus in vita Solonis: is spretus est a Croeso, quod de felicitate nimium libere respondisset. Itaque cum Aesopus fabularum scriptor admoneret illum, Ὅτι τοῖς βασιλεῦσι δεῖ ὡς ἥκιστα ἥ ὡς ἥδιστα ὁμιλεῖν, id est Quod cum regibus aut quam minime aut quam jucundissime colloquendum esset, Solon retorsit dictum hunc in modum: Μὰ Δία, ἀλλ ὡς ἥκιστα ἥ ὡς ἄριστα, id est Non per Jovem, imo potius aut quam minime aut quam optime. Allusit ad proverbium Ovidius, hoc attactus fulmine: Vive tibi, quantumque potes praelustria vita. Saevum praelustri fulmen ab arce venit. 297. Ι, III, 97. Septem convivium, novem convicium Septem convivium, novem convicium. Elegans vel ob ipsam προσονομασίαν sententia, qua significatum est in convivium paucos adhibendos esse, alioqui fore tumultuosum atque insuave. Quod significans Horatius, Locus est, inquit, et pluribus umbris, Sed nimis arcta premunt olidae convivia caprae. Exstabant antiquitus leges quae praescriberent simul et moderatum convivarum numerum et sumptus modicos. M. Terentius Varro apud Gellium censet convivas intra Gratiarum et Musarum numerum oportere consistere, ne aut plures sint novem aut pauciores tribus. Sed hoc adagium vetat ad Musarum usque numerum pervenire. Plinius libro vicesimooctavo, capite secundo scribit Servium Sulpitium commentum fuisse causam, cur ominosum esset mensam relinquere, quod illis temporibus nondum numerabantur convivae plures tribus. Chaerephon apud Athenaeum libro sexto videtur admittere convivas usque ad triginta, duntaxat in nuptiis. Caeterum quibus datum erat negotium numerandi convivas, γυναικονόμους appellant. Refert inibi fabulam non illepidam: Parasitus cum invocatus venisset ad nuptias et postremus accumberet, gynaeconomi numeratis convivis jusserunt illum abire, quod contra legem super numerum triginta secutus esset. At ille Numerate, inquit, denuo a me sumentes initium. Hoc pacto non erat futurus supernumerarius. Refertur apud Julium Capitolinum in vita L. Veri imperatoris. Et notissimum quidem, inquit, ejus fertur tale convivium, in quo primum duodecimus accubuisse dicitur, cum sit notissimum dictum de numero convivarum, Septem convivium, novem vero convicium. Convicium autem dixit pro clamore quasi convocium. Torqueri potest ad polyphiliam aut turbam rationum in argumentando aut exemplorum in suadendo aut etiam ad polytechniam. Quavis in re turba confusionem parit ac molestiam. 298. Ι, III, 98. De gradu dejicere Proverbialis allegoria De gradu dejicere pro eo, quod est: animo consternari ac velut a statu mentis dimoveri. M. Tullius Officiorum libro primo: Fortis vero animi est et constantis non perturbari in rebus asperis nec tumultuantem de gradu dejici, ut dicitur, sed praesentis animi uti consilio. Consimilis figurae est in gradum reponere quasi in pristinum locum restituere. Quintilianus Institutionum libro quarto: Aut si quid titubaverint, opportuna rursus ejus a quo producti sunt interrogatione velut in gradum reponantur. Ad eandem formam pertinent movere loco, deturbare gradu, restituere in locum. 299. Ι, III, 99. Post mala prudentior Παρὰ τὸ δεινὰ φρονιμώτερος, id est Post acerba prudentior. Ubi quis suo malo fit cautior, non aliter quam qui gustato veneno non prius intelligunt esse venenum, quam noxiam ejus vim sentire coeperint. Finitimum est ei, quod alibi dicetur: Ῥεχθὲν δέ τε νήπιος ἔγνω, id est At novit rem factam denique stultus. Item ei: Κλέων Προμηθεύς ἐστι μετὰ τὰ πράγματα, id est Rebus peractis est Cleon Prometheus. Adagium recensetur in collectaneis Apostolii, quem equidem auctorem non adducerem in medium, nisi cogeret inopia magis idoneorum. 300. Ι, III, 100. Ex ovo prodiit Ἐξ ὠοῦ ἐξῆλθεν, id est Ex ovo emersit. Aiunt dici solitum de magnopere formosis ac nitidis, quasi neges communi hominum more natos, sed ex ovo more Castoris et Pollucis. Siquidem est in poetarum fabulis Ledam, Tyndari filiam, ex Jovis concubitu peperisse ova, e quorum altero prodiere gemini Castor et Pollux, insigni forma juvenes, ex altero nata est Helena, cujus forma litteris omnium est nobilitata. 301. I, IV, 1. Non est cujuslibet Corinthum appellere Οὐ παντὸς ἀνδρὸς ἐς Κόρινθον ἔσθ’ ὁ πλοῦς, id est Non est datum cuivis Corinthum appellere. Vetustum juxta ac venustum adagium de rebus arduis et aditu periculosis, quasque non sit cujuslibet hominis affectare. Inde natum, quod (ut refertur apud Suidam) nec facilis nec satis tutus sit nautis in Corinthiacum portum appulsus. Nam Strabo libro Geographiae octavo alio refert originem proverbii, nempe ad luxum et meretrices Corinthiorum. Ostendit enim Corinthum, quod in Isthmo esset duosque haberet portus, alterum adversus Asiam, alterum Italiae oppositum, negotiatorum frequentia locupletissimam fuisse. In eadem templum fuisse Veneri sacrum adeoque locupletatum, ut plus mille puellas haberet, quas Corinthii Veneri consecrarant, ut in ejus honorem prostarent. Itaque harum gratia frequens in urbem multitudo undique confluebat, unde civitas majorem in modum ditabatur; quin etiam negotiatores, hospites ac nautae propter urbis luxum deliciasque immoderatos sumptus facientes exhauriebantur. Atque hinc manasse vulgo proverbium: Cujuslibet non est Corinthum appellere. Horatius et A. Gellius ad Laidem nobile scortum referunt adagium. Nam ille in Epistolis ad hunc modum scribit: Principibus placuisse viris non ultima laus est, Non cuivis homini contingit adire Corinthum, Sedit, qui timuit, ne non succederet, ad Aristippum videlicet alludens, quem Laidi consuevisse notum est, et ita consuevisse, ut gloriaretur se unum habere Laidem, reliquos haberi a Laide. Hic nempe Gellius libro primo, capite octavo ex Phocione Peripatetico hujusmodi refert historiam: Lais, inquit, Corinthia ob elegantiam venustatemque formae grandem pecuniam demerebat. Conventusque ad eam ditiorum hominum ex omni Graecia celebres erant, neque admittebatur, nisi qui dabat quod poposcerat. Poscebat autem illa nimiam quantitatem. Hinc aiunt natum esse illud frequens apud Graecos adagium: Οὐ παντὸς ἀνδρὸς ἐς Κόρινθον ἔσθ’ ὁ πλοῦς, quod frustra iret Corinthum ad Laidem, qui non quiret dare, quod posceretur. Ad hanc ille Demosthenes clanculum adit et, ut sui copiam faceret, petit. At Lais μυρίας δραχμάς (id est, decem drachmarum milia) poposcit. Tali petulantia mulieris atque pecuniae magnitudine ictus expavidusque Demosthenes avertitur et discedens, Ego, inquit, poenitere tanti non emo, Οὐκ ὠνοῦμαι μυρίων δραχμῶν μεταμέλειαν, (id est Non emo decem drachmarum millibus poenitudinem). Alii malunt in genere ad omnes Corinthiorum meretrices referre, quarum rapacitatem etiam vetus comoedia taxavit Aristophanes in Pluto: Καὶ τάς γ’ ἑταίρας φασὶν τὰς Κορινθίας, Ὅταν μὲν αὐτάς τις πένης πειρῶν τύχῃ, Οὐδὲ προσέχειν τὸν νοῦν, ἐὰν δὲ πλούσιος, Σὸν πρωκτὸν αὐτὰς εὐθὺς ὡς τοῦτον τρέπειν. Quos equidem versiculos haud gravarer Latinos facere, si quam sunt elegantes, tam essent etiam verecundi. Strabo meminit apophthegmatis cujusdam meretricii, ex quo licebit earum avaritiam conjicere. Nam cum matrona quaedam cuipiam hujus ordinis probro objiceret inertiam, quod nihil ageret operis nulloque lanificio exerceretur, Imo, inquit, ego illa qualiscumque sum, jam ternas telas exiguo temporis spatio pertexui. Mihi tamen non videtur absurdum, si paroemia referatur ad periculosam in Corinthum navigationem de qua meminit eodem in libro Strabo, ut hinc postea derivata sit ad alios usus. Parasitus ille comicus eleganter detorsit proverbium: Οὐ παντὸς ἀνδρὸς ἐς τράπεζαν ἔσθ’ ὁ πλοῦς, id est Adire mensam haud hominis est cujuslibet. Citatur autem a Stobaeo ex Nicolao quodam poeta comico. Meminit et exponit hanc paroemiam et Eustathius enarrans navium catalogum additque eam imitatam ex illo versu Sophocleo: Οὐκ ἐνθάδ’ οἱ πλοῖ τοῖσι σώφροσι βροτῶν, id est Non a modestis navigatur huc viris. Extat hic versus, cujus meminit Eustathius, apud Sophoclem in Philotecta. Proinde duplex erit usus adagii, vel cum significamus rem esse majorem quam pro viribus ejus, qui conatur aggredi, veluti si quis parum felici natus ingenio parumque viatico instructus destinet sequi litteras, aut qui sit imbecilli corpusculo Paulos et Antonios studeat aemulari; vel quoties aliquis negotium parum tutum aggredi parat, quod non temere soleat feliciter evenire, veluti si quis apud judices δωροφάγους litem instituat numquam finiendam aut principum aulis sese addicat aut bellum suscipiat. Nihil enim fere horum ita bene consuevit evenire, ut non poeniteat consilii. 302. I, IV, 2. Satis quercus Ἅλις δρυός, id est Sat quercus. Vetus adagium in eos, qui relicto victu sordido ad elegantiorem lautioremque digrediuntur. Inde profectum, quod prisci illi mortales rudes atque inculti, simulatque Ceres usum frumenti monstravit, glandibus victitare desierunt. Quamquam Plinius libro XVI testatur et sua aetate multas gentes glande victitasse, apud Hispanos etiam in deliciis habitam, adeo ut bellariorum vice secundis mensis inferretur. Hujusmodi nimirum tragemata conveniebant iis, quibus dentifricii loco lotium esset. Nec inconcinne quadrabit in eos, qui relicta antiqua illa virtute ad mores consiliaque sui seculi sese transferunt ac recentiorum moribus incipiunt uti. Hunc ad modum videtur usus Cicero scribens ad Atticum libro ii. in epistola, cujus initium: Multa me sollicitant. Clodii contentiones, quae mihi proponuntur, modice me tangunt; etenim vel subire eas videor summa cum dignitate vel declinare nulla cum molestia posse. Dices fortassis, ἅλις tamquam δρυὸς. Saluti, si me amas, consule. Me miserum ! Cur non ades ? Atque ita quidem in omnibus legitur exemplaribus; verum equidem doctis, uti spero, comprobaturis sic legendum esse contenderim: Dignitatis tanquam δρυὸς ἅλις, saluti, si me amas, consule, ut intelligas dignitatis rationem quasi quercum et priscum illud virtutis studium omittendum esse, posthac saluti potius consulendum quam famae. Id quod et alibi scribit sibi esse in animo, nempe ad eundem Atticum libro IV: Subturpicula mihi videbatur esse palinodia, sed valeant vera, honesta consilia. Apertius velut interpretatur adagium ad hunc ipsum libro secundo: Quid ergo inquies ? Istos mercede conductos habebimus ? Quid faciemus, si non aliter possumus ? An libertinis atque etiam servis serviamus ? Sed ut tu ais: ἅλις σπουδῆς, exponens nimirum quid intellexerit δρυός, hoc est probitatem ac virtutem. Nihil autem prohibet, quominus et in genere proverbium usurpemus, quoties pristinum aliquod studium aut institutum relinquitur. 303. I, IV, 3. Fenestram aperire et similes metaphorae Aperire fenestram pro eo, quod est: occasionem ac velut ansam ministrare. Terentius ἐν Ἑαυτὸν τιμωρουμένῳ: Hui Quantam fenestram ad nequitiam patefeceris. Verum hoc non nisi in malam partem; illud etiam in bonam, Aperire januam. Plinius Suetonio Tranquillo: Atque adeo illa actio mihi aures hominum, illa januam famae patefecit. Plutarchus in libro de Osiride: Μεγάλας μὲν τῷ ἀθέῳ λεᾨ κλισιάδας ἀνοίγοντας, id est Magna impiae plebi repagula aperientes. Ejusdem formae et illud Ciceronis pro Planco: Quamquam qua nolui janua in causam ingressus sum. Item illa: perire viam, praestruere viam, praecludere viam, jacere fundamenta, quorum alibi meminimus. Diverso quidem sensu philosophus quidam Cynicus dictus est θυρεπανοίκτης, quod in omnium aedes irrumperet reprehensurus si quid displiceret; sed tamen ea vox torqueri potest ad eos, qui ceteris viam aperiunt. 304. I, IV, 4. Ansam quaerere, et consimiles metaphorae Ansa est, qua quippiam prehenditur ac tenetur. Hinc ducta metaphora varias adagiorum formas praebuit. Plautus in Persa: An non vides hunc ansam quaerere ? id est captare occasionem rescindendae irritandaeque pactionis. Quod quidem a Graecorum tractum est figura, apud quos frequens est, λαβὴν ζητεῖν, παρέχειν λαβήν, id est ansam quaerere, praebere ansam. Aristophanes in Lysistrata: Εἰ γὰρ ἐνδώσει τις ἡμῶν ταῖσδε κἅν σμικρὰν λαβήν, Οὐδὲν ἐλλείψουσιν αὗται λιπαρᾶς ξειρουργίας, id est Si qua per nos vel pusilla data sit ansa foeminis, Pinguis ipsae nil relinquunt protinus chirurgiae. Plato libro De legibus tertio: καὶ ὁ λόγος ἡμῖν οἸον λαβὴν ἀποδίδωσιν, id est Et ipse sermo nobis velut ansam praebet. Aristides in Pericle: Σὴν τοῦ βασκαίνειν δοκεῖν παρέχειν λαβήν, id est, Ansam praebere ut invidere videatur. Idem adsimili figura dixit in Timone: Οὐδὲ δίδωσι χώραν τῆ βλασφημίᾳ, id est Neque dat locum convicio. Rursum Plato libro De legibus septimo: Ut contentionis ansas multis praebuerint. Rursum De republica libro octavo, indicat metaphoram sumptam a palaestritis, quorum haec ars est sic componere corpus, ut prehendi non possint: Πάλιν τοίνυν ὥσπερ παλαιστὴς τὴν αὐτὴν λαβὴν πάρεχε, id est Rursus igitur tanquam palaestrita eandem ansam praebe. Eodem pertinet in easdem ansas incidere et ansam arripere, ansam praeterire, ansam negligere et si qua sunt alia. Epictetus in Enchiridio suo scripsit unicuique rei binas esse ansas, alteram qua teneri possit, alteram qua non possit. Arripiendum igitur unumquodque ea qua possit teneri, id est bona undique excerpenda, mala toleranda. Philosophus quidam adolescentes nullis mathematicis disciplinis instructos noluit admittere, quod diceret illis deesse ansam philosophiae. Plutarchus autem in libello De audiendis poetis eleganter scripsit multas esse corporis partes, per quas sese insinuant vitia, virtuti vero unicam esse ansam: aures adolescentulorum, si purae fuerint nullisque assentatorum et corruptorum hominum sermonibus occupatae. 305. I, IV, 5. Cyclopis donum Κύκλωπος δωρεά, id est Cyclopis munus pro eo, quod est: munus inutile. Cujusmodi sunt ferme tyrannorum et latronum beneficia, qui solent hoc ipsum magni beneficii loco imputare, quod aut minus aut serius noceant. In hanc sententiam Cicero Philippica secunda: Quod est aliud P. C. beneficium latronum, nisi ut commemorare possint iis se vitam dedisse, quibus non ademerint ? Lucianus ἐν Καταπλῷ: Οὐ πάνυ με ἡ τοῦ Κύκλωπος ἐκείνη εὐφραίνει δωρεά, τὸ ὑπιχνεῖσθαι, ὅτι πύματον ἐγὼ τὸν Οὖτιν κατέδομαι, id est, Haud admodum me Cyclopis illud donum delectat, videlicet quod ita pollicetur: Ego Utin postremum devorabo. Verba sunt Micylli cerdonis, qui cum esset questus, quod non statim cum aliis in cymbam Charontis reciperetur atque hoc ipsum Clotho Parca beneficii vice imputaret, quod interim tantillum morae lucrifaceret ne descenderet ad inferos, ad hunc modum respondit. Neque dubium quin Lucianus Homericum locum retulerit, qui est in Odysseae libro nono, ubi Cyclops Polyphemus delectatus dulci vino, quod illi donarat Ulysses, munus promittit quo accepto ille sit magnopere gavisurus, ut denuo sibi ministret de sua lagena. Dedit Ulysses spe muneris iterum atque iterum. Porro ubi jam vino delinitum crederet mitius responsurum, reposcit Ulysses munus promissum. Cui Cyclops hunc in modum respondit: 20P[atres] C[onscripti]. Οὖτιν ἐγὼ πύματον ἔδομαι μετὰ οἸς ἑτάροισι Σοὺς δ’ ἄλλους πρόσθεν· τὸ δέ τοι χεινήϊον ἔσται, id est Post socios mihi postremusque vorabitur Utis, At reliqui prius: hoc ex me tibi munus habebis. Caeterum οὖτις Graece nullum significat; quod nomen sibi finxerat Ulysses, quo Polyphemum posset deludere. 306. I, IV, 6. Tuis te pingam coloribus Tuis te pingam coloribus, id est talem te describam, qualis es. Translatum a pictoribus, qui nonnumquam faciem hominis ita ut est exprimunt ac repraesentant, nonnumquam alienis fucant coloribus. Aut etiam allusum est ad Aesopicam corniculam, quae se coloribus alienis venditavit. Divus Hieronymus in Rufinum: Possem et ego te tuis coloribus pingere et insanire contra insanientem. Ibidem rursum: Scire enim te jactas crimina, quae tibi soli amicissimo sim confessus, et haec in medium prolaturum; meisque me coloribus esse pingendum. Plinius in praefatione Historiae mundi: Et ne in totum videar Graecos insectari, ex illis nos velim intelligi pingique coloribus, quos in libellis his invenies. Et Cicero libro Epistolarum ad Quintum fratrem secundo, epistola ultima: Tuis coloribus, meo penicillo. Quamquam hoc paulo diversius. 307. I, IV, 7. Ornatus ex tuis virtutibus Hinc non multum abludit illa ironia Terentiana. Ornatus ex tuis virtutibus. In Adelphis: Si regnum possiderem, ornatus esses ex tuis virtutibus, id est haberes praemia tuis factis digna. Nam olim reges honorem habebant iis, qui facinus aliquod praeclarum edidissent. 308. I, IV, 8. Domi Milesia Οἴκοι τὰ μιλήσια, id est Domi Milesia. In eos dici solitum, qui ibi domesticum luxum celebrant, ubi minime probatur; nam domi liberum est unicuique suo more vivere. Hospitis autem est, ut eorum apud quos diversatur et cultum et mores tum laudet tum imitetur quoad potest, certe sua non jactet aliena damnans. Id quod facere solent quidam homines imperiti, qui quocunque terrarum venerint omnium omnia vituperant, sua nimis importune laudibus tollunt etiam vitia pro summis virtutibus efferentes. Refertur adagium ab Angelo Politiano in Miscellaneis additque inde natum, quod olim Milesio cuidam hospiti, cum apud Lacedaemonios delicias patrias extolleret, ad hunc modum responsum fuerit: Οἴκοι τὰ μιλήσια, μὴ γὰρ ἐνθάδε, id est, Domi, non hic Milesia, hujus sententiae citans auctorem Zenodotum quendam adagiorum collectorem. Feruntur quidem Zenobii cujusdam collectanea, quem an ille Zenodotum appellet, nondum satis mihi liquet, verum in his collectaneis hujusmodi quandam invenio fabulam, quam eandem refert Suidas: Aristagoras quidam Milesius Lacedaemonem profectus postulabat, ut Ionibus a Persis bello vexatis suppetias ferrent. Is autem cum in contionem prodisset insolita apud Lacedaemonios vestitus mundicie aliisque deliciis Ionicis affluens, quidam ex ephoris eum hoc dicto submonuisse fertur: Οἴκοι τὰ μιλήσια, id est Domi Milesia. Porro ephorus Lacedaemoniorum est magistratus, cujus munus est de contractibus cognoscere, ut auctor est Aristoteles tertio libro Politicorum; alioqui vox ipsa sonat, quasi dicas inspectorem. Caeterum Athenaeus libro duodecimo causam adagionis secus narrat, nempe Milesios luxum Colophoniorum imitatos morbum suum finitimis etiam regionibus tradidisse. Hoc nomine cum male audirent, sese admonebant, ut domi suis deliciis uterentur, non etiam traducerent. Effertque proverbium ad hunc modum: Οἴκοι τὰ μιλήσια κἀπιχώρια, καὶ μὴ ἐν μέσῳ, id est Domi Milesia ac vernacula, non in propatulo. Ut autem Lacedaemoniorum severitas multorum litteris est celebrata, ita Milesiorum luxus in hominum sermonem abiit, adeo ut quicquid molle parumque virile velint intelligi, Milesium appellent. Unde Aristides quidam libro suo fabulis obscoenis scatenti titulum indidit Μιλησιακῶν et Lucianus in Amoribus sermones amatorios lascivos Milesios vocat. Martianus Capella: Nam certe, inquit, μύθους poeticae etiam diversitatis delicias Milesiacas. Quin et Apuleius in carmine iambico, quo asinum suum auspicari voluit, demulcentes et prurientes narrationes suas sermonem Milesium vocat. Julius Capitolinus in vita Clodii Albini Milesias, inquit, nonnulli ejus dicunt, quarum fama non ignobilis habetur, quamvis mediocriter scriptae sunt. Et haec de fabulis Apuleianis dici testantur ea, quae paulo post citat ex epistola Severi: Maior fuit dolor, quod illum pro litterato laudandum duxistis, cum ille naeniis quibusdam anilibus occupatus inter Milesias Punicas Apuleii sui et ludicra litteraria consenesceret. Hactenus Capitolinus. Quod autem sui Apuleii dixit, illuc pertinet, quod et Albinus ipse itidem ut Apuleius Afer esset. Caeterum praecipua Milesiorum mollicies in vestitu, propterea quod apud illos texta essent omnium mollissima. Unde et Tyrius Maximus Milesios εὐιματοτάτους vocat, nimirum a cultus elegantia. Virgilius in Georgicis delicatissima vellera Milesia nominat. Horatius item: Alter Mileti textam cane pejus et angue Vitabit chlamydem, vestem molliculam parumque severam significans. Aristophanes in Ranis: Στρώμασι Μιλησίοις / ἀνατετραμμένος, id est, Stragulis Milesiis involutus. Horum meminit et Theocritus et complures alii scriptores. Sed ad intelligendum adagii sensum jam plus satis. Allusit ad proverbium Euripides in Helena: Οὐκοῦν ἐκεῖ που σεμνὸς ἦσθ’, οὐκ ἐνθάδε, id est Magnificus illic forte eras, non hic item. Allusit et Antiphanes apud Athenaeum libro quarto his quidem versibus: Ἐν Λακεδαίμονι Γέγονας· ἐκείνων τῶν νόμων μεθεκτέον Ἐστίν. Βάδιζ' ἐπὶ δεῖπνον εἰς τὰ φιδίτια· Ἀπόλαυε ζωμοῦ καὶ φόρει τοὺς βύστακας Μὴ καταφρόνει μήδ’ ἕτερ’ ἐπιζήτει καλά, id est Quando agis apud Lacedaemonem, Vivas oportet moribus Laconicis. Cenatum eas in phiditia Laconica, Nigro fruare jure quod ibi apponitur, Gestesque bystacas, cave contempseris Quicquam bonive aliud requiras insuper. 309. I, IV, 9. Mense maio nubunt malae Romanorum adagium extat apud Nasonem: Mense Maio nubunt malae. Dici potest in mulieres intempestivae libidinis aut in eos, qui alieno tempore quidquam faciunt, aut qui parum auscipato quid aggrediuntur. Nam olim inauspicatum existimabatur mulieres Maio mense nubere, sive quod eo mense umbra Remi occisi a fratris Celere creditur apparuisse nutritio suo Faustulo atque Accae Larentiae mandasseque, ut manibus suis justa persolverentur. Unde et Romulo auctore festa Remuria dicta posteritas mutata littera Lemuria, velut a Lemuribus appellare coepit. Et umbris majorum his diebus parentari solitum atque ob id dies illi inter ferales habiti ac nuptiis nefasti. Ovidius in Fastis: Nec viduae tedis eadem nec virginis apta Tempora; quae nupsit, nec diuturna fuit. Hac quoque de causa, si te proverbia tangunt, Mense malas Maio nubere vulgus ait. Plutarchus in Problematis alias quasdam causas refert, quam ob rem hoc mense abstineretur a nuptiis, vel quod medius intercedat inter Aprilem, Veneri sacrum et Junium, Junoni dicatum, quarum utraque dea nuptiis praesidet. Proinde propter auspicium deae aut maturantes paulum nubebant Aprile aut pusillum prorogantes Junio. Vel propter funesta quaedam piacula, quibus per id temporis utebantur Romani hominum effigies de ponte in Tiberim praecipitantes, cum antea Graecos consuevissent. Atque ob id flaminiam Junonis sacerdotem quasi luctum illis diebus agere nec ullo solenni cultu solitam uti; vel quod Maius a natu majoribus, Junius a Junioribus denominatus esse videatur. Porro nuptiis grandior aetas ut intempestiva, ita inauspicata. Quapropter scripsit Euripides: Ἀλλ’ ἥ τὸ γῆρας τὴν Κύπριν χαίρειν ἐᾶ, Ἥ τ’ Ἀφροδίτη τοῖς γέρουσιν ἄχθεται, id est Verum senecta jubet valere Cypridem, Et ipsa rursum infensa senibus est Venus. 310. I, IV, 10. Ovem lupo commisisti Σῷ λύκῳ τὴν ὄϊν, id est Lupo ovem. Terentius in Eunucho: Scelesta, ovem lupo commisisti. De Chaerea ephebo, cui velut eunucho virgo soli credita est. Donatus admonet proverbium esse, quod contineat foemineam reverentiam, meretricium sensum. Concinne hoc utemur, quoties ei servandum aliquid committitur, cujus gratia custodem magis oporteat adhiberi. Cicero tertia Philippica: Etenim in contione dixerat se custodem futurum urbis, usque ad calendas Maias ad urbem exercitum habiturum. O praeclarum custodem ovium, ut aiunt, lupum ! custosne urbis an direptor et vexator esset Antonius ? Unde quadrare videtur, quoties inimico negotium committitur quique nobis pessime velit, propterea quod lupus et agnus genuino quodam odio dissident. Id quod ostendit etiam Homerus in Iliados X: Ὡς οὐκ ἔστι λέουσι καὶ ἀνδράσιν ὅρκια πιστά, Οὐδὲ λύκοι τε καὶ ἄρνες ὁμόφρονα θυμὸν ἔχουσιν, Ἀλλὰ κακὰ φρονέουσι διαμπερὲς ἀλλήλοισιν, id est Foedus uti non tutum homini saevoque leoni. Utque ovibus prorsum concordia nulla lupisque, Sed semper cupiunt male seque odere vicissim. Item Horatius in Odis: Lupis et agnis quanta sortito obtigit, Tecum mihi discordia est. Huc adscribendum illud, quod refert Suidas: Πρὶν καὶ λύκος ὄϊν ποιμανεύσει, id est Prius etiam lupus ovem pascet, de re neutiquam verisimili. Huic confine Plautinum illud in Milite: Bono cella suppromo credita. Sed propius accedit, quod est in Truculento: Nam oves illius haud longe absunt a lupis. 311. I, IV, 11. Mustelae saevum Γαλῆ στέαρ, id est Mustelae pingue, subaudiendum das aut commitis. Cum ea dantur, quorum qui accipiunt natura sunt appetentissimi. Gaudet enim hoc animal praecipue sevo, veluti si quis laudaret laudis avidissimum aut ad bibendum provocaret natura bibosum aut ad aleam invitaret, quibus hic ludus impendio gratus esset. Refertur adagium a Diogenanio. 312. I, IV, 12. Nullam hodie lineam duxi Σήμερον οὐδεμίαν γραμμὴν ἤγαγον, id est Hodie nullam lineam duxi. Ab Apelle pictore natum adagium in eos quadrat, quibus cessatum ab exercitio studii artisque suae. Id refertur a Plinio libro trigesimoquinto, capite decimo, cujus verba non gravabor in hoc commentarium transcribere. Scitum est, inquit, inter Protogenem et eum quod accidit. Ille Rhodi vivebat, quo cum Apelles adnavigasset avidus cognoscendi opera ejus fama tantum sibi cogniti, continuo officinam petit. Aberat ipse, sed tabulam magnae amplitudinis in machinam aptatam picturae anus una custodiebat. Haec Protogenem foris esse respondit interrogavitque a quo quaesitum diceret. Ab hoc, inquit Apelles arreptoque penicillo lineam ex colore duxit summae tenuitatis per tabulam. Reverso Protogene quae gesta erant anus indicavit. Ferunt artificem protinus contemplatum subtilitatem dixisse, Apellem venisse. Non enim cadere in alium tam absolutum opus, ipsum tunc alio colore tenuiorem lineam in ipsa illa duxisse praecepisseque abeuntem, si redisset ille, ostenderet adjiceretque hunc esse quem quaereret. Atque ita evenit. Revertitur enim Apelles, sed vinci erubescens tertio colore lineas secuit nullum reliquens amplius subtilitati locum. At Protogenes victum se confessus in portum devolavit hospitem quaerens. Placuit sic eam tabulam posteris tradi omnium quidem, sed artificum praecipue miraculo. Consumptam eam constat priore incendio domus Caesaris in Palatio avide ante a nobis spectatam, spatiosiore amplitudine nihil aliud continentem quam lineas visum effugientes, inter egregia multorum opera inani similem et eo ipso allicientem omnique opere nobiliorem. Apelli fuit alioqui perpetua consuetudo nunquam tam occupatam diem agendi, ut non lineam ducendo exerceret artem, quod ab eo in proverbium venit. Hactenus Plinius. Ceterum ad hanc lineam, qua protinus agnitus est a Protogene, respexit Statius in Hercule Vindice Epitrapezio, cum ait: Linea quae veterem longe fateatur Apellem. 313. I, IV, 13. Neque natare neque litteras Μήτε νεῖν μήτε γράμματα, id est Neque natare neque litteras, subaudiendum novit. In eos dicitur, qui supra modum indocti sunt nihilque prorsus bonarum artium in pueritia didicerunt. Nam haec duo statim discebant pueri Athenis. Atque adeo Romae quoque id quod satis declarat Suetonius in Augusto Nepotes, inquiens, et litteras et natare aliaque rudimenta per se plerumque docuit. Idem de Caligula prodidit, quod ad caetera magnopere docilis natare tamen nescierit, velut postremum hoc nemo nesciret. Plato libro De legibus tertio: Σοὺς δὲ ἐναντίον ἔχοντας τούτων ὡς σοφούς τε προσρητέον, ἅν κἅν τὸ λεγόμενον μήτε γράμματα μήτε νεῖν ἐπίστωνται, id est Qui vero contra affecti sapientes applaudi, etiam si neque litteras, ut dicitur, neque natare sciant. Item Aristides in Apologia communi quatuor oratorum: Ἀλλ’ ὡς τὸ λεγόμενον δὴ τοῦτο, οὔτε γράμματα οὔτε νεῖν εἰδότα ἐλέγχειν ἀξιῶν, id est Sed quemadmodum dici consuevit, perinde coarguendum existimans, quasi qui neque litteras neque natare norit. 314. I, IV, 14. Mordere frenum Mordere frenum D. Brutus libro Familiarium epistolarum undecimo posuisse videtur pro eo, quod est vel leviter repugnare servituti: Si frenum momorderis, peream si te omnes quotquot sunt conantem loqui ferre poterunt, hoc est si utcumque significaveris te servitutem iniquo animo ferre. Ad hanc sententiam faciunt, quae respondet Cicero, Si timidus, inquiens, essem, tamen ista epistola omnem mihi metum abstersisses; sed, ut mones, frenum momordi. Etenim, qui te incluso omnem spem habuerim in te, quid nunc putas ? Quamquam Papinius in Epithalamio Stellae et Violentillae in diversum sensum usurpavit, nempe pro eo, quod est servitutem accipere frenumque recipere: Fama tace , subiit leges et frena momordit, id est admisit vincula matrimonii. Quamquam an etiam in hunc sensum verba Ciceronis accipi possint, doctis excutiendum relinquo. Proverbium sumptum videtur e fabula Aeschyli, quae inscribitur Prometheus, in qua sic loquitur Mercurius: Σέγγῃ γὰρ οὐδὲν οὐδὲ μαλθάκῃ λιταῖς Ἐμαῖς· δακὼν δὲ στόμιον ὡς νεοζυγὴς Πῶλος βιάζῃ καὶ πρὸς ἡνίας μάχῃ, id est Precibus nihil mitescis inflexus meis; Sed frena mordens, pullus indomitus velut Ferociens pugnas habenas vincere. 315. I, IV, 15. Manibus pedibusque Extremum conatum significantes dicimus: Manibus pedibusque. Nam per manus declaratur industria conficiendi negotii, per pedes maturandi celeritas. Davus in Andria Terentiana: Ego hoc, Pamphile, tibi pro servitio debeo Conari manibus pedibusque. Utitur hoc adagio semel atque iterum Aeschines in oratione contra Demosthenem. Homerus Iliados Τ: Ἀλλ’ ὅσσον μὲν ἐγὼ δύναμαι χερσίν τε ποσίν τε, id est Imo quicquid ego possum manibus pedibusque. 316. I, IV, 16. Omnibus nervis Eumdem habet sensum Omnibus nervis, id est summa vi summoque studio; nam robur juxta philosophos in nervis situm. Unde et nervos intendere, expedire nervos et nervosa dicimus, quae vegeta validaque minimeque languida. Cicero ad Quintum fratrem: Sic contende omnibus nervis et facultatibus. Idem libro XV Epistolarum familiarium: Omnes tuos nervos in eo contendas. Item Verrinarum actione secunda: In quo omnes nervos aetatis industriaeque meae contenderem. 317. I, IV, 17. Velis equisque Similem conatum significat Velis equisque ad fugiendum aut assequendum magis quam ad efficiendum. M. Tullius ad Quintum fratrem libro secundo: Sic ego, qui in isto homine colendo tam indormivi diu te me hercule saepe excitante, cursu corrigam tarditatem tum equis tum velis. Quo quidem loco in vulgatis exemplaribus pro velis, viris scriptum habetur. Idem Officiorum libro tertio: Quibus obsoletis floret Epicurus, ejusdem fere auctor adjutorque sententiae. Cum his equis velisque, ut dicitur, si honestum tueri ac retinere sententia est, decertandum est. In quibus exemplis usus est eadem metaphora paulo diversius, ut qui illic respexerit ad celeritatem, hic ad utrumque pugnae genus, equestre ac navale. 318. I, IV, 18. Remis velisque Huic simillimum est Remis velisque. Inde translatum, quod cum navis simul et remigio et velo impellitur, summus est nautarum conatus. Cicero libro Tusculanarum quaestionum III: Tetra enim res est, misera, detestabilis, omni contentione, velis, ut ita dicam, remisque fugienda. Idem in prima Philippica: Tum vero tanta cum cupiditate incensus ad reditum, ut mihi nulli neque remi neque venti satisfacerent. Plautus in Asinaria: Remigio veloque quantumcumque poteris festina et fuge. Cum remigio navis impellitur, Graeci δεύτερον πλοῦν, id est secundarium cursum, appellant; cum velis fertur, dicitur ἱστιοδρομεῖν, cum secundis ventis, οὐριοδρομεῖν. Vertit in diversum, hoc est in significationem tarditatis, metaphoram Aristophanes ἐν Ἐκκλησιαζούσαις: Νῦν μὲν γὰρ οὔτε θέομεν οὔτε ἐλαύνομεν, id est Neque currimus nunc nec alias impellimur. Interpres exponit: Neque ventis neque remis navigamus. Quamquam nihil prohibet ad equestrem cursum referri. Vergilius simpliciter extulit in Aeneidos tertio: Laevam cuncta cohors remis ventisque petivit. Ad hanc formam pertinet, quod ait Plato libro De Legibus nono: Σὰς δὲ τῶν κακῶν ξυνουσίας φεῦγε ἀμεταστρεπτί, id est Malorum autem consuetudines fugito irreversim, hoc est ne respiciens quidem a tergo. Allusit autem ad Eurydices fabulam, cui lex erat dicta ne respiceret. Item in Genesi Lot jubetur e Sodomis fugere ἀμεταστρεπτί, et Vergilius: Transque caput jace, ne respexeris. 319. I, IV, 19. Navibus atque quadrigis Pro summo studio summaque festinatione Flaccus dixit navibus atque quadrigis in Epistolis: Strenuus nos exercet inertia; navibus atque Quadrigis petimus bene vivere, quod petis hic est. Plutarchus Adversus usuram: Μηδὲ σύ γε ἱπποσύνας τε μένειν, μηδὲ ὀχήματα ζευκτὰ κερασφόρα καὶ κατάργυρα, ἃ τόκοι ταχεῖς καταλαμβάνουσι καὶ κατατρέχουσιν· ἀλλ’ ὄνῳ τινὶ τῷ τυχόντι καὶ καβάλλῃ χρώμενος φεῦγε πολέμιον καὶ τύραννον δανειστήν, id est Ne vero tu aut equitatum oppertus fueris aut vehicula jugalia cornigera et argento picta, quae celeres usurae assequuntur et praetercurrunt; verum asino quopiam, quemcumque forte nactus fueris, aut caballo fuge hostem ac tyrannum foeneratorem. 320. I, IV, 20. Citis quadrigis. Jovis quadrigis Citis quadrigis fugere et Jovis quadrigis fugere pro eo, quod est: quam ocissime fugere, legitur apud Plautum ab Homero translatum, qui diis quadrigas affingit, quibus quo lubitum sit repente rapiantur ex Olympo in terras, rursus e terris in caelum. Ad quas allusit Cicero scribens Quinto fratri: Quoniam scribes poema nostrum ab eo probari quadrigis poeticis, modo mihi date Britanniam, quam pingam coloribus tuis, meo penicillo. Plautus in Aulularia: Quod jubeat citis quadrigis properet persequi. Livius primae decadis libro quinto narrat Camillum captis Veiis ita triumphantem ingressum urbem, ut curru equis albis juncto veheretur, et ob id eum triumphum clariorem fuisse quam gratiorem, quod Solis ac Jovis currum aequiparasse moliretur. 321. I, IV, 21. Equis albis praecedere Ubi quem aliis quapiam in re longe superiorem significabant longoque anteire intervallo, eum albis equis praecedere dicebant, vel quod antiquitus equi albi meliores haberentur vel quod victores in triumpho albis equis vectari soleant vel quod albi equi fortunatiores et auspicatiores esse credantur, ut ad equestre certamen referamus metaphoram. Quod quidem indicat Apuleius, cum ait: Postquam ardua montium et roscida cespitum et glebosa camporum emersi, me equo indigena peralbo vehens jam eo quoque admodum fesso. Neque enim temere addit vel indigena, id est Thessalico, vel albo; nam utrumque pertinet ad emphasim pernicitatis. Horatius in Sermonibus de Persio quodam: Durus homo atque odio qui possit vincere regem, Confidens tumidusque, adeo sermonis amari, Sisennas, Barros ut equis praecurreret albis. Erant autem Sisenna et Barrus homines quidam insignita maledicentia, etiam si Acron barros legit, ut sit epitheton. Neque dissimile huic Plautinum illud in Asinaria: Nam si huic occasioni tempus sese subterduxerit, Nunquam aedepol albis quadrigis indipiscet postea. Graeci simpliciter dicunt παριππεῦσαι pro longe antecellere, quod equestris cursus sit expeditior. 322. I, IV, 22. Mordicus tenere Mordicus tenere est summa pertinacia tueri, quod Graeci vocant ὀδάξ. M. Tullius Academicarum quaestionum libro primo: Nam ab omnibus ejusmodi visis perspicuitatem, quam mordicus tenere debemus, abesse dicemus. Divus Aurelius Augustinus in epistola quapiam ad divum Hieronymum: Illi me plus movent, qui cum posterius interpretarentur et verborum locutionumque Hebraearum viam atque regulas mordicus, ut fertur, tenerent, non solum inter se non consenserunt, sed etiam reliquerunt multa. In eumdem sensum dixit Seneca libro De Beneficiis VII utraque manu. Haec, inquit, Demetrius noster utraque manu tenere proficientem jubet, haec nusquam dimittere. 323. I, IV, 23. Toto corpore, omnibus unguiculis Similem habent pertinaciae significationem: Toto corpore atque omnibus unguiculis. A feris sumpta metaphora, quae dentibus, unguibus totoque corpore retinere solent, quod nolint extorqueri. Lucianus in dialogo Diogenis et Cratetis: Tὸ δὲ χρυσίον ὀδοῦσι καὶ ὄνυξι καὶ πάσῃ μηχανῆ ἐφύλαττον, id est Caeterum aurum dentibus et unguibus atque omni ope servabant. M. Tullius libro Tusculanarum quaestionum secundo: Toto corpore atque omnibus ungulis, ut dicitur, contentioni vocis asserviunt. 324. I, IV, 24. Noctesque diesque Assiduam atque infatigabilem diligentiam passim hac figura significant: Noctesque et dies. Horatius in Arte: Nocturna versate manu, versate diurna. Hesiodus: Νύκτας τε καὶ ἤματα, id est Noctesque diesque. Idem alibi: Ἠμὲν ὅτ’ εὐνάζῃ καὶ ὅταν φάος ἱερὸν ἔλθῃ, id est Cumque cubile petit cumque aureus exoritur sol. Est subinde et apud Homerum: Νύκτας τε καὶ ἤματα πάντα, id est Omnes noctesque diesque. 325. I, IV, 25. Terra marique Faciem proverbialem habet et illud Terra marique, quoties extremum conatum studiumque significamus. Théognis: Φρὴ γὰρ ὁμῶς ἐπὶ γῆν τε καὶ εὐρέα νῶτα θαλάσσης Δίζεσθαι χαλεπῆς, Κύρνε, λύσιν πενίης, id est Paupertatis enim durae terraque marique Quaerere, Cyrne, aliquod convenit effugium. Et Horatius: Per mare pauperiem fugiens, per saxa, per ignes. 326. I, IV, 26. Toto pectore Cum sincerum et absolutum amorem significamus, Toto pectore dicimus et toto animo: Παντὶ σθήτει καὶ παντὶ θυμῷ. Cicero de legibus libro primo: Ubi illa sancta amicitia, si non ipse amicus per se amatur toto pectore, ut dicitur ? Citatur et apud Aristotelem in Ethicis idque proverbii loco: toto animo, παντὶ θυμῷ. Quamquam illud toto pectore etiam ad studium diligentiamque referri potest, ut facit M. Tullius libro epistolarum familiarium decimotertio, epistola prima: De Scapulanis hortis toto pectore cogitemus. Idem libro duodecimo: Hanc cogitationem toto pectore amplectare. Seneca epistola III: Diu cogita an tibi in amicitiam aliquis recipiendus sit: cum placuerit fieri, toto illum pectore admitte. Cornelius Tacitus in Dialogo de oratibus: Quae sinceritas ac disciplina eo pertinebat, ut sincera et integra et nullis pravitatibus detorta uniuscujusque natura toto statim pectore arriperet arteis honestas. Divus Augustinus, totis, ut aiunt, visceribus alicubi dixit veluti tropum vulgi consuetudini molliens. Hebraei dicunt: toto corde. 327. I, IV, 27. Molli brachio, Levi bracchio His pene diversum est Molli bracchio et Levi Bracchio, cum indiligentem operam significamus. Cicero Epistularum ad Atticum libro secundo: Quod me quodammodo molli bracchio de Pompeii familiaritate objurgas, nolim ita existimes. Idem ad eundem libro quarto: Consules, qui illud levi bracchio egissent, rem ad senatum detulerunt. 328. I, IV, 28. Omni telorum genere oppugnare Reperitur apud idoneos scriptores Omni telorum genere oppugnare pro eo, quod est: modis omnibus insectari. Metaphora sumpta videri potest ex illo versiculo Homerico: ἜγχεἹ τ’ ἄορί τε μεγάλοισί τε χερμαδίοισιν, id est Hastisque gladiisque et saxis grandibus urgent. Cui finitum est caesim ac punctim; nam his duobus modis hostem impetimus. 329. I, IV, 29. Cominus atque eminus Ad eandem formam pertinet: Ἔγγύθεν καὶ πόρρωθεν, id est Cominus atque eminus. Translatum et hoc a bello, in quo nunc conserti pugnant gladiis, nunc machinis procul tela in hostem torquent. Id si ad animi res transferatur, fiet venustius. Cum hominibus habenda pax, caeterum cum vitiis cominus atque eminus pugnandum. Qui cominus pugnant συστάδην μάχεσθαι dicuntur, qui hastis διὰ δοράτων μάχεσθαι dicuntur. 330. I, IV, 30. Omnem movere lapidem Πάντα λίθον κίνει, id est Unumquemque move lapidem, hoc est omnia experire nihilque intentatum relinque. Quod adagium hoc pacto natum esse plerique ferunt. Xerxes Graecos bello adortus, cum esset apud Salaminem superatus, ipse quidem inde se movit, verum Mardonium reliquit, qui suo nomine bellum prosequeretur. At cum hic quoque in Plataeis parum prospere pugnasset fugatusque esset, fama vulgo invaluit Mardonium intra ambitum tentorii sui thesaurum ingentem humo defossum reliquisse. Hac spe pellectus Polycrates Thebanus eum agrum commercatus est. Verum ubi jam multum diuque thesaurum quaesisset neque quicquam proficeret, Delphicum oraculum consuluit, qua ratione posset eas pecunias invenire. Apollo respondit his verbis: Πάντα λίθον κίνει, id est Unumquemque move lapidem. Id simul atque fecisset, multam auri vim reperisse ferunt. Sunt qui metaphoram sumptam existement ab his, qui cancros venantur in littore. Nam hi plerunque sub saxis latitant, quae movent qui cancros quaerunt. Effertur adagium etiam ad hunc modum: Πάντα κινήσω πέτρον, id est Omnem movebo petram, hoc est omnia periclitabor. Euripides in Heraclidis: Πάντα κινῆσαι πέτρον, sentiens nihil non fieri. Plinius junior in quadam epistola: Ego jugulum statim video, hunc premo. Premit certe quod elegit, sed in eligendo frequenter errat. Respondi posse fieri, ut genu esset aut tibia aut talus, ubi jugulum putaret. At ego, inquam, qui jugulum perspicere non possum, omnia pertento, omnia experior, Πάντα denique λίθον κινῶ id est Omnem lapidem moveo. Divus Basilius ad nepotes: Ad quod ut viaticum paremus, omnis lapis, ut dici solet, movendus est. Fortassis huc allusit et Theocriticum illud in Bucoliastis: Καὶ τὸν ἀπὸ γραμμᾶς κινεῖ λίθον, De Galatea lasciviente atque omnia tentante, quo Polyphemum in se provocaret, id quod alibi retulimus. Scholiastes admonet proverbio dici significans idem valere quod Πάντα κάλων κινεῖν, id est Omnem movere funem. Addit metaphoram sumptam a ludo quopiam, in quo qui non potest alia ratione vincere concertatorem, movet a linea lapidem, qui dicitur rex. Nam quod adfert de statua saxea, quam sua forma movere possit Galatea, coactius est mea quidem sententia. 331. I, IV, 31. Omnem rudentem movere Πάντα κάλων σείειν, id est Omnem funem movere. Aliunde ducta metaphora sensum eundem efficit. Aristophanes in Equitibus: Νῦν δεῖ σε πάντα δὴ κάλων ἐξιέναι <σεαυτοῦ>, Καὶ λῆμα θούριον φορεῖν καὶ λόγους ἀφύκτους. Quorum versuum hic est sensus: Nunc te necesse est omnem rudentem expedire Et lemma ferre vehemens ac rationes inevitabiles. Lucianus in Pseudomante: Καὶ πάντα κάλων ἐκίνουν ἀμύνασθαι βουλόμενος, id est Atque omnem movebam funem hominem ulcisci cupiens. Apollonius in epistula ad Euphratem: Πάντα φασὶ δεῖν τὸν ἔμπορον κάλων σείειν, id est Negotiatorem aiunt omnem funem movere oportere. Usurpavit et Plato in dialogo, cui titulo Sisyphus: Σκοπῶμεν νὴ Δία, ὑπερφυῶς μὲν οὖν τὸ λεγόμενόν γε πάντα κάλων ἐφέντες καὶ πᾶσαν φωνὴν ἐφιέντες, id est Consideremus itaque per Jovem, exacte omnem, quod aiunt, rudentem laxantes et omnem vocem emittentes. Julius Pollux libro De vocabulis rerum primo: Ἐπλέομεν πάντα ἀνασείσαντες κάλων καὶ ἅπασι κάλοις, id est Navigabamus omni moto rudente et omnibus rudentibus. Ad eum modum significat difficilem navigationem, in qua omnia tentanda. 332. I, IV, 32. Omnem jacere aleam Omnem jacere aleam est rem universam periclitari fortunaeque arbitrio committere. Siquidem alea fortunae ludus est magis quam artis. Unde proverbiali figura, si quando ancipitem rei eventum significamus, quasi non ab arbitrio jacientis, sed a fortuna pendentis, aleam jaci dicimus. Ita Terentius in Adelphis vitam hominum perinde dixit esse, quasi cum ludas tesseris, ut, quod jactu non cecidit, id arte ut corrigas. Lucianus in dialogo, cui titulus Ὑπὲρ τῶν εἰκόνων: Σολμήσω ἀναρρῖψαι τὸν κύβον, id est Audebo tesseram jacere. Euripides in Rheso: Φρὴ δ’ ἐπ’ ἀξίοις πονεῖν Χυχὴν προβάλλοντ’ ἐν κύβοισι δαίμονος, id est Par est labore digna ferre praemia, Quicumque vitam fortis objicit aleae. Aristides in Pericle: Καὶ εἸς ὑπὲρ πάντων κύβος ἀνερρίπτετο σωμάτων, χρημάτων, δόξης, ἡγεμονίας, id est Una super omnibus alea jaciebatur, vita, pecuniis, fama, principatu. C. Caesar ad Rubiconem, qui fluvius Italiam a Gallia disterminat, paulisper secum haesitans animoque reputans quam arduam rem moliretur, posteaquam ostento est animus additus, Eamus, inquit, quo deorum ostenta, quo inimicorum iniquitas vocat, jacta esto alea. Plutarchus in Apophtegmatis ad hunc dixisse refert: Πᾶς ἀνερρίφθω κύβος, id est omnis jacta sit alea. Ad quod alludens Lucanus: Cadat alea fati, / alterutrum mersura caput. Plutarchus, in vita Coriolani extremam aleam in eundem sensum usurpare videtur : Ὥσπερ ἔσχατον κύβον ἀφιέντι, id est Velut extrema jacta alea. Item Petronius Arbiter: Judice fortuna cadat alea. M. Tullius libro de divinatione II : Non perspicitis aleam quandam inesse hostiis deligendis, praesertim cum res ipsa doceat. Cum enim tristissima exta sine capite fuerint, quibus nihil videtur esse dirius, proxima hostia litatur saepe pulcherrime. Hic Tullius aleam dixit casum. Proverbium desumptum videtur ex Menandro. Nam Athenaeus libro decimotertio haec citat illius carmina e comoedia, quae inscribitur Arrhephorus sive Tibicina: Οὐ γαμεῖς ἐὰν νοῦν ἔχεις, τοῦτον καταλιπὼν τὸν βίον. Γεγάμηκα γὰρ αὐτός, διὸ τοσοῦτο σοι παραινῶ μὴ γαμεῖν, id est Siquidem sapis, ne conjugem unquam duxeris. Duxi ipse, proinde suadeo ne duxeris. Huic alter respondet: Δεδογμνένον τὸ πρᾶγμα, ἀνερρίφθω κύβος, id est Decreta res est, esto jacta haec alea. Graeci versus apud Athenaeum nonnihil corrupti sunt scribarum inscitia. Sed nullo negotio possunt restitui. Sic enim scriptos primum arbitror: Οὐ γαμεῖς εἰ νοῦν ἔχεις γε καταλιπὼν τοῦτον βίον, Γεγάμηκα γὰρ αὐτὸς καὶ διὰ τοῦτό σοι παραινῶ μὴ γαμεῖν Plato vitam humanam teste Plutarcho similem esse dixit alearum ludo, in quo et jacere oporteat accommoda et iis, quae ceciderunt, recte uti. Quid cadat, id fortunae in manu est; distribuere vero recte, quae forte ceciderunt, id in nobis situs est. Quam collationem imitatus fuisse videtur Terentius in Adelphis. 333. I, IV, 33. Vela ventis permittere Neque dissimili figura dixit Quintilianus in praefatione Instutionum oratoriarum : Permittamus vela ventis et oram solventibus bene precemur, hoc est aeditionis ancipitem eventum utcumque cadet experiamur. Simillimum est illud apud Senecam in Agamemnone: Fluctibus dedi ratem, hoc est rem fortunae arbitrio commisi. Theognis: Οὕνεκα νῦν φερόμεσθα καθ’ ἱστία λευκὰ βαλόντες, id est Quare nunc ferimur tendentes carbasa ventis. Venuste Graecis πλησίστιος φέρεσθαι dicitur, qui toto pectore summoque conatu rapitur ad aliquid. Ita Plutarchus in Catone seniore de Scipione. Hunc Cato rerehendebat, quod largitione corrumperet. Scipio respondit sibi non opus esse quaestore nimium diligenti, cum ipse πλησίστιος, id est plenis velis, ad bellum raperetur. Ovidius: Et quoniam magno feror aequore plenaque ventis Vela dedi. 334. I, IV, 34. Sub omni lapide scorpius dormit Ὑπὸ παντὶ λίθῳ σκορπίος εὕδει, id est Sub omni lapide scorpius dormit, aut ut metri quoque ratio servetur (est enim anapaesticus dimeter): Est sub lapide scorpius omni. Admonet adagium cavendum esse, ne quis apud captiosos et calumniosos temere loquatur; quicquid enim attigerit, periculum esse ne mordeatur. Constat autem scorpios solere sub saxis cubitare, quae si quis tollat incautius, fit ut ictus vulnus accipiat. Conveniet et in morosos, qui quidvis causari solent, vel in pigros, qui frivola quaedam praetexentes suffugiunt laborem. Aristophanes ἐν Θεσμοφοριαζούσαις: Σὴν παροιμίαν δ’ ἐπαινῶ Σὴν παλαιάν· ὑπὸ λίθῳ γὰρ παντί που Φρὴ μὴ δάκῃ ῥήτωρ ἀθρεῖν id est, Sermo mi vetus probatur; Nam decet lapide sub omni, Mordeatne rhetor, observare. Nicandri commentator hunc senarium citat ex Captivis Sophoclis: Ἐν παντὶ γὰρ τε σκορπίος φρουρεῖ λίθῳ, id est Etenim sub omni lapide scorpius excubat, hoc est nihil tutum et omnia cavenda. 335. I, IV, 35. Asinus ad lyram Ὄνος λύρας, subaudi ἀκροατής, id est Asinus lyrae auscultator. In eos, qui propter imperitiam nullo sunt judicio crassisque auribus. Hunc titulum proverbialem M. Varro satyrae suae cuidam indidit. Ejusdem apud Gellium extant haec verba e satyra, cui titulus Testamentum: Si quis mihi filius unus pluresve in decem mensibus gignuntur, si erunt ὄνοι λύρας, (id est asini ad lyram) exhaeredes sunto. Ὄνους λύρας appellat indociles bonarum artium atque intractabiles. Divus Hieronymus ad Marcellam: Quos ego cum possem meo jure contemnere, asino quippe lyra superflue canit, tamen ne nos superbiae, ut facere solent, arguant. Et idem adversus Vigilantium: Quamquam stulte faciam magistro cunctorum magistros quaerere et ei modum imponere, qui loqui nescit et tacere non potest. Verum est illud apud Graecos proverbium: ὄνος λύρας. Lucianus de his, qui mercede serviunt: Σί γὰρ κοινόν, φασί, λύρᾳ καὶ ὄνῳ; id est Quid enim commercii, quod dici solet, asino cum lyra ? Idem adversus indoctum: Ἄλλ’ ὄνος λύρας ἀκούεις κινῶν τὰ ὧτα, id est Sed asinus lyram audis auriculas movens. Unde et hoc pacto effertur adagium: Ὄνος τὰ ὧτα κινῶν, id est Asinus auriculas movens. Rursus ad hunc modum: Ὄνῳ τις ἔλεγε μῦθον, ὁ δὲ τὰ ὧτα ἐκίνει, id est Asino quidam narrabat fabulam, at ille auriculas movebat. In eos, qui cum nihil intelligant, tamen perinde quasi nihil non intelligant, ita nutibus alludunt aut arrident dicentibus. Est autem asino naturale subinde movere auriculas veluti significanti se jam intelligere, cum nihil etiam audierit. Aliquando referunt ad asinum non auscultantem lyram, sed ipsum canere conantem. Lucianus: Καὶ μάλιστα ὁπόταν ᾄδῃ καὶ ἁβρὸς εἷναι θέλῃ ὄνος αὐτολυρίζων φασί, id est Maxime si quando canit cupitque festivus ac lepidus videri, asinus, ut aiunt, ipse lyra canens. Idem in Pseudologista: Σοῦτο δὴ τὸ τοῦ λόγου ὄνον κιθαρίζειν πειρώμενον ὁρῶν id est Juxta hoc ipsum quod vulgo dici solet, asinum conspiciens cithara canere tentantem. Citatur et hic versiculus: Ὄνος λύρας ἤκουσε καὶ σάλπιγγος ὗς, id est Asinus lyram auscultavit et porcus tubam. Recte torquebitur in eos, qui indecore tentant artificium, cujus sunt imperiti et a quo natura abhorrent. Festiviter invertit adagium Stratonicus apud Athenaeum libro Dipnosophistarum VIII. Erat Cleon quispiam, cui nomen inditum bovi. Is cum scite caneret voce, caeterum lyra non perinde uteretur, Stratonicus ubi canentem audisset: Olim, inquit, asinus ad lyram dictus est, nunc vero bos ad lyram. 336. I, IV, 36. Sus tubam audivit Σάλπιγγος ὗς ἤκουε, id est Tubam sus audivit. In eos quadrabit, qui res quidem egregias audiunt, verum eas neque intelligunt, neque mirantur. Aut in eos, qui iis, quae audiunt, neque gaudent, neque commoventur. Equi tubarum clangore concitantur ad bellum, suem abigat citius quam animet ad pugnam. Exstat apud Suidam hujusmodi senarius: Ὄνος λύρας ἤκουε καὶ σάλπιγγος ὗς id est: Asinus lyram, sus audiit stolidus tubam. 337. I, IV, 37. Nihil graculo cum fidibus Nihil graculo cum fidibus, id est nihil stolidis et imperitis cum bonis litteris. Nam graculus avis est ineptae molestaeque garrulitatis atque obstrepera, adeo ut a voce qua sonat, nomen inditum putent auctore Quintiliano primo Institutionum libro. Tum sui generis conventus amat, quo mutuo garritu strepitus fiat odiosior. Porro cithara silentium postulat et aures attentas. A. Gellius Noctium Atticarum extrema lucubratione sane quam eleganter hoc adagium torquet in quosdam pinguiore ingenio homines stolidaque loquacitate praeditos, prophanos, ἀμούσος, id est, a musarum sacris alienos, qui politiores litteras elegantioremque doctrinam vel ridere possunt vel etiam contemnere, intelligere nequaquam possunt, quos ea demum juvant, quae ipsi scilicet didicerunt, sordida, muta, indocta. Hi pari importunitate et alienae doctrinae obturbant et suam inscitiam passim venditant et inculcant neminem prae se contemnentes. Hoc igitur hominum genus Gellius a suis commentariis, quibus nihil fieri potest neque tersius neque eruditius, quasi fuste quodam abigens, Vetus est, inquit, adagium, nihil graculo cum fidibus. 338. I, IV, 38. Nihil cum amaracino sui Atque ei continenter simile quoddam subnectit: Nihil cum amaracino sui, hoc est stolidis vel optima putent displicentque. Amaracus herbae genus, Siculorum lingua a Cinyrae Cyprii Regis ejusdem nominis filio dictum, quem in hanc herbam conversum fuisse fabulis proditum est. Caeterum Servius in primum Aeneidos scribit Amaracum puerum fuisse regis unguentarium, qui casu lapsus dum ferret unguenta, majorem confusione odorem creavit, unde et optima unguenta amaracina dici coeperint, hunc postea in herbam amaracum fuisse conversum. Eadem dicitur et sansucum et aliis atque aliis nominibus, ut auctor est Dioscorides in tertio libro, aitque gratissimi esse odoris, atque totam odoratam. Plin. libr. XIII, cap. I. inter unguenta nobilia, et amaracini facit mentionem refertque quondam in Coo fuisse laudatissimum, postea eodem in loco praelatum melinum, deinde docet variis unguentis admisceri sansucum, quemadmodum et telino, quinetiam ex simplicis amaraci succo nobilissimum unguentum confici. Idem libro XXI, cap. XXII scribit in Cypro sansucum laudatissimum et odoratissimum nasci, ejusque varia ostendit remedia atque ex eo oleum quoque fieri, quod amaracinum seu sansucinum vocetur. Cum igitur hujusmodi sit amaracinum, contra sue nihil immundius, nihil sordium amantius. Quam ob rem dixit Vergilius: Immundi meminere sues. Praeterea Flaccus: Vel amica luto sus et Lutulenta ruit sus. Nihil profecto minus convenit rostro suillo quam deliciae unguentariae, quippe cui id demum dulce olet, quod coenum olet. Maxime quod inter unguenta, peculiari quadam naturae proprietate amaracinum inimicum est suillo generi, ita, ut illis veneni instar sit, si quidem credimus Lucretio, cujus in sexto libro hi sunt versus: Denique amaracinum fugitat sus, et timet omne Unguentum, nam setigeris subus acre Venenum est. Suem olim Aegyptii belluam usque adeo spurcam ducebant, ut si quis vel transiens contigisset, continuo properaret ad flumen se pariter ac vestem abluturus. Subulcos etiam indigenas adeo invisos haberi, ut nec in templa recipiantur nec ad matrimonium aut affinitates admittantur, auctor Herodotus lib. II. Ad hoc adagium adlusisse videtur M. Tullius, cum ait: Illi alabastrus unguenti plena puret, id est optima pro pessimis displicet. Simile quiddam dici posset de scarabaeo, cui unguentum pro stercore est, oletum pro unguento; id quod vulgo quoque dici solere propemodum innuit Plutarchus in commentario, in quo Stoicorum dogmata cum poetarum dictis componit Λέγονται οἱ κάνθαροι τὸ μύρον ἀπολιτεῖν, τὰ δὲ δυσώδη διώκειν, id est Aiunt scarabaeos unguentum fugere, graveolentia sectari. 339. I, IV, 39. Quid cani et balneo ? Σί κοινὸν κυνὶ καὶ βαλανείῳ; id est Quid commune cum cani et balneo ? Hoc equidem adagium eo libentius refero, quod mihi refricat renovatque memoriam pariter ac desiderium Rodolphi Agricolae Frisii, quem ego virum totius tum Germaniae tum Italiae publico summoque honore nomino: illius quae genuerit, hujus, quae litteris optimis instituerit. Nihil enim unquam hoc cisalpinus orbis produxit omnibus litterariis dotibus absolutius, absit invidia dicto. Nulla erat honesta disciplina, in qua vir ille non poterat cum summis artificibus contendere, inter Graecos graecissimus, inter Latinos latinissimus. In carmine Maronem alterum dixisses, in oratione Politianum quendam lepore referebat, majestate superabat. Oratio vel extemporalis adeo pura, adeo germana, ut non Frisium quempiam, sed urbis Romanae vernaculum loqui contenderes. Eloquentiae tam absolutae parem adjunxerat eruditionem. Philosophiae mysteria omnia penetraverat. Nulla pars musices, quam non exactissime calleret. Extremo vitae tempore ad litteras Hebraicas ac Scripturam divinam totum animum appulerat. Atque haec conantem fatorum invidia virum terris eripuit nondum annos natum quadraginta, sicut accipio. Extant paucula quaedam illius monimenta, epistolae quaepiam, carmina item varii generis, Axiochus Platonis Latinus factus, Isocrates ad Demonicum versus. Tum una atque altera oratio habita in publico scholasticorum Ferrariensium coetu; nam illic et didicit et publice docuit. Latitabant apud nescio quos commentarii dialectices; nuper in publicum prodierunt, sed mutili. Verterat et Luciani dialogos aliquot, sed ut ipse erat gloriae negligens et plerique mortales rem alienam sane quam indiligenter curare solent, nondum in lucem emerserunt. Quamquam haec ipsa extant, tametsi ne aedita quidem ab ipso, plane divinitatem quandam hominis prae se ferunt. Verum ne videar homo Germanus immodico patriae studio caecutire, Hemolai Barbari Veneti de eo epitaphium subscribam, elegantissimum profecto et de eo quo dubites, utro sit dignius, ipsone qui scripsit, an hoc quem eo exornavit. Est autem hujusmodi: Invida clauserunt hoc marmore fata Rodolphum Agricolam, Frisii spem decusque soli, Scilicet hoc vivo meruit Germania laudis Quicquid habet Latium, Graecia quicquid habet. Quaeso quid nostro Rodolpho potuit amplius aut omnino magnificentius contingere quam testimonium tam splendidum, tam plenum idque redditum non vivo, sed jam vita defuncto, ne quis ab amore magis quam a judicio profectum causari possit, deinde non a Germano, ne quid patriae communis studium elevet testimonii pondus, denique ab eo viro, qui non solum Italiam suam, verumetiam omne seculum hoc nostrum illustrarit, cujus tanta est apud omneis eruditos auctoritas, ut impudentissimum sit ab eo dissentire; tam insignis in restituendis litteris utilitas, ut aut a litteris omnibus alienissimus aut certe ingratissimus habeatur, apud quem Hermolai memoria non sit sacrosancta. His itaque tam plenis tamque absolutis viri laudibus equidem fateor me peculiarius etiam atque impensius favere, quod mihi admodum adhuc puero contigit uti praeceptore hujus discipulo Alexandro Hegio Wesphalo, qui ludum aliquando celebrem oppidi Daventriensis moderabatur, in quo nos olim admodum pueri utriusque linguae prima didicimus elementa, vir (ut paucis dicam) praeceptoris sui simillimus, tam inculpatae vitae quam doctrinae non trivialis, in quo unum illud vel Momus ipse calumniari fortasse potuisset, quod famae plus aequo negligens nullam posteritatis haberet rationem. Proinde si qua scripsit, ita scripsit, ut rem ludicram, haud seriam egisse videatur. Quamquam vel sic scripta sunt ejusmodi, ut eruditorum calculis immortalitatem promereantur. Itaque in hanc digressionem non temere sum expatiatus, non quo gloriose Germaniae laudes jactarem, sed ut grati discipuli vicibus fungerer et utriusque memoriae debitum officium utcunque persolverem, propterea quod alteri velut filii debeam pietatem, alteri tanquam nepotis charitatem. Nunc ad adagium, quod me quondam puellum Graecanicae linguae rudem adhuc memini ex epistola quadam longe doctissima Rodolphi mei, qua quidem ille senatui Hantverpiensi summa tum fide tum facundia suadere conatur, ut ludo litterario praeficiant aliquem, qui bonas litteras didicerit, nec (ut solent) infanti theologo aut physico id muneris commitant, qui cum se quacunque de re dicere confidat, ipsum dicere quid sit, ignoret. Quid enim is faciet in ludo litterario ? Profecto, ut Graeco proverbio utar, id ipsum quod canis in balneo. Lucianus Adversum ineruditum: Καὶ τῶν ὁρώντων ἕκαστος εὐθὺς τὸ προχειρότατον ἐκεῖνο ἐπιφθέγγεται· τί κοινὸν κυνὶ καὶ βαλανείῳ; id est Atque unusquisque conspicientium protinus illud vulgo tritissimum in te jacit: Quid cani cum balneo ? Idem in Parasito: Καὶ ἐμοί γε δοκεῖ, ἐν συμποσίῳ φιλόσοφος τοιοῦτόν ἐστιν οἸον ἐν βαλανείῳ κύων, id est Ac mihi, mea quidem sententia, tale quiddam videtur philosophus in convivio, quale canis in balneo. Quadrabit in eos, qui ad rem quampiam prorsus sunt inutiles, ita ut in balneo nullus est omnino canum usus. 340. I, IV, 40. Asinum sub freno currere doces Asinum sub freno currere doces, hoc est doces indocilem. Nam equus ad cursum idoneus, asinus ad equestrem cursum inutilis. Horatius: Infelix operam perdas, ut si quis asellum In campum doceat parentem currere freno. Acron admonet proverbialiter dictum de asino. Est autem diversum illi, quod alibi retulimus: Σὸν ἵππον εἰς πεδίον, id est Equum in campum. 341. I, IV, 41. Alienam metis messem Ἀλλότριον ἀμᾶς θέρος, id est Alienam metis messem. Duplex est usus hujus adagii, quippe quod pariter et in eos convenit, qui commoditatibus aliena partis opera potiuntur, et in hos qui negotium non suum parum diligenter curant. Ducta metaphora a vetusto more quo vicini rustici in demetenda segete mutuam inter sese operam commodabant. Fit autem hominum more ut in suopte quisque negotio longe sit attentior quam in alieno. Id quod eleganter admonet apologus ille de cassita, quem non pigeret referre, nisi promptum esset cuilibet apud A. Gellium legere. Potest et eo referri, quod aliquoties fit, ut ejectis iis, qui sementem fecerunt, alii in eorum locum succedant, citraque laborem alienis fruantur sudoribus. Unde Maronis illud: En quis consevimus agros ? Aristophanes in Equitibus: Σἀλλότριον ἀμῶν θέρος, id est, Alienam metes messem. Dictum est in Cleonem, qui in rem paratam multisque laboribus a Demosthene prius labefactam veniens Pylo capta gloriam omnem victoriae in se transtulit, Demostheni praeter invidiam nihil relictum. Cui confine est illud Homeri ex Odysseae libro primo: Ἐπεὶ ἀλλότριον βίοτον νήποινον ἔδουσιν, id est Quandoquidem impune victum comedunt alienum. Eandem sententiam Aristophanes in eadem fabula sic extulit: Ἐγὼ δὲ περιπατῶν γ’ ἀπ’ ἐργαστηρίου Ἕψαντος ἑτέρου τὴν χύτραν ὑφειλόμην, id est: Ego obambulans ab officina longius Alio coquente ollam paratam sustuli. 342. I, IV, 42. Penelopes telam retexere Penelopes telam retexere est inanem operam sumere et rursum destruere quod effeceris. Natum ex Homero, qui libro Odysseae secundo fingit Penelopen Ulyssis uxorem, procos jam urgentes, hac conditione delusisse, ut tum se promitteret nupturam, ubi telam quam habebat in manibus, absoluisset. Quam conditionem posteaquam illi accepissent, mulier astuta, quod interdiu texuisset, id noctu retexere coepit: Ἔνθα καὶ ἠματίη μὲν ὑφαίνεσκεν μέγαν ἱστόν, Νύκτας δ’ ἀλλύεσκεν, ἐπὴν δαἹδας παραθεῖτο, id est Illa diurna quidem ingentem contexere telam, Verum eadem admotis solvebat nocte lucernis. Usurpat hoc adagium Plato in Phaedone. Item Cicero Academicarum quaestionum libro II, Quid quod eadem, inquit, illa ars, quasi Penelopes telam retexens, tollit ad extremum superiora ? Sentit autem de dialectica, quae iisdem illis orationibus, quibus confirmavit aliquid, rursum solvit ac destruit, ut nihil jam actum videatur. Seneca De beneficiis quinto: Quid enim boni est nodos operose solvere, quos ipse ut solveres feceris ? Aristides in defensione quatuor oratorum: Καὶ οὐκ οἷδα ὅντιν' ἱστὸν ἀναλύοντες· ὅσον γὰρ ἅν προκόψωσι τῆς σοφίας, τοσοῦτ’ ἀνταφαιροῦσι μεγάλα φρονοῦντες, id est Et telam nescio quam retexentes; quantum enim faciunt compendii in sapientia, tantum rursum dispendii, dum arrogantes evadunt. Hoc quoniam aliis proverbiis, quae mox dicemus, subnectit, indicat nimirum et hoc esse proverbium. 343. I, IV, 43. Annosam arborem transplantare Γεράνδρυον μεταφυτεύειν, id est Vetulam arborem transplantare. In eos dicitur, qui sero atque exacta jam aetate conantur dediscere, quibus diu juvenes assueverint. Aut simpliciter de iis, quae frustra molimur, neque enim loco movenda arbor, ubi jam alte fixerit radices, sed cum plantula adhuc est. Nam veteres negabant arborem transferri oportere vel minorem bima vel majorem trima teste Plinio. Videtur autem adagium ad quercum peculiarius pertinere, quae omnium altissime radices agit, ut et ἀπὸ τῆς δρυὸς γεράνδρυον, sive quod hanc arborem omnium primam arbitrantur fuisse. Quapropter et Jovi sacra arbor et silva Dodonaea querna fuit, unde prima omnium oracula reddita creduntur. Eleganter usus est hoc adagio Seneca libro epistolarum XIII, epistola prima. Haec, inquit, si nimium tristia videbuntur, villae imputabis, in qua didici ab Aegialo diligentissimo patrefamilias (is enim nunc hujus agri possessor est) quamvis vetus arbustum posse transferri. Haec nobis senibus discere necessarium est, quorum nemo non olivetum alteri ponit. 344. I, IV, 44. Harenam metiris Ἄμμον μετρεῖς, id est Harenae modum quaeris sive metiris, hoc est rem infiniti laboris atque inexplicabilem inceptas aut frustra conaris, quod nequeas efficere. Athenaeus libro sexto Alexidem quendam adducit, qui innumera dixerit ψαμμακόσια, velut aequantia numerum harenarum: ὀνόμασι δὲ χρώμενον ψαμμακοσίοις, id est nominibus utens harenaginta, ut Grecae vocis figmentum imiter. Plato in Theaeteto: Μᾶλλον αὐτὸν λέληθεν ἥ οἱ τῆς θαλάσσης λεγόμενοι χόες, id est Magis illum latet quam maris ut dicitur harenae. 345. I, IV, 45. Undas numeras Κύματα μετρεῖς, id est Undas numeras, eundem cum proximo sensum habet. Vergilius utranque paroemiam eleganter attigit libro Georgicon secundo: Quem qui scire velit, Libyci velit aequoris idem, Discere quam multae Zephyro turbentur harenae, Aut, ubi navigiis violentior incidit Eurus, Nosse quot Ionii veniant ad littora fluctus. Theocritus in Charitibus: Ἀλλ’ ἷσος γὰρ ὁ μόχθος ἐπ’ Ἀόνι κύματα μετρεῖν, Ὅσσ᾿ ἄνεμος χέρσονδε μετὰ γλαυκᾶς ἁλὸς ὠθεῖ, id est Namque perinde siet, quasi si numerare labores Quot venti e pelago trudant ad littora fluctus. Videri potest ab Aesopico quodam apologo natum adagium, quem refert Lucianus in Sectis: olim quendam in maris littore sedisse conantem singulas undas pernumerare, cumque undas undis trudentibus obrueretur animoque male angeretur, quod eas numero complecti non posset, adiens callida vulpes opportuno consilio sic hominem sublevavit: Quid angeris, inquit, propter undas quae praeterierunt ? Hinc numerare incipias oportet, illas missas facias. 346. I, IV, 46. Surdo oppedere Παρὰ κωφῷ ἀποπαρδεῖν, id est Apud surdum crepitum edere, dicitur ubi quid frustra fit aut ubi peccatur apud stupidos, qui non queant sentire. Sive cum conviciis incessitur is, qui perinde negligit, quasi non audiat. Refertur a Diogeniano et a Suida. 347. I, IV, 47. Aranearum telas texere Σὰ ἀράχνια ὑφαίνειν, id est Aranearum telas texere, est in re frivola nulliusque frugis infinitum atque anxium capere laborem. Refertur proverbii vice a divo Basilio in initio enarrationis Hexameron. Unde et apud Diogenem Laertium in vita Zenonis philosophus quidam rationes dialecticas aranearum textis similes esse dicebat, quae cum operosum quiddam atque exactum prae se ferant, tamen nugatoriae sint atque imbecilles. Et alius quispiam leges cum aranearum textis comparabat, quae cum a magnis avibus facile discinderentur, muscas duntaxat irretirent. 348. I, IV, 48. Laterem lavas Feruntur huic confines aliquot apud Graecos paroemiae, quibus operam inanem significamus, veluti Πλίνθον πλύνεις, id est Laterem lavas, id quod usurpat Terentius in Phormione: Loquarne ? Incendam. Taceam ? Instigem. Purgem me ? Laterem lavem. Theocritus in Charitibus: Καὶ ὕδατι νίζειν θολερὰν ἰοειδέϊ πλίνθον, id est Et nigram silicem lavisse liquentibus undis. 349. I, IV, 49. Lapidem elixas Cui simillimum est, quod refertur apud Aristophanem in comoedia, cui titulus Σφῆκες: Λίθον ἕψεις, id est Lapidem decoquis. Pro eo, quod est inaniter laboras: Ἀλλ’ ὅταν ἀντιβολοίη | τις, κάτω κύπτων ἅν οὕτω, | λίθον ἕψεις, ἔλεγεν, id est Quin ubi quis obsecraverit, demisso sic capite, lapidem decoquis, inquit. Neque enim unquam mollescit lapis, quantumvis diutina coctione. Generaliter conveniet in quamvis inanem operam, speciatim in hominem durum nullisque precibus mollescentem. 350. I, IV, 50. Aethiopem lavas. Aethiopem dealbas Eandem vim habent Αἰθίοπα σμήχεις, id est Aethiopem lavas, et Αἰθίοπα λευκαίνεις, id est Aethiopem dealbas. Lucianus in libro Contra indoctum: Καὶ κατὰ τὴν παροιμίαν Αἰθίοπα σμήχειν ἐπιχειρῶ, id est Ac juxta proverbium Aethiopem lavare conor. Nam nativus ille Aethiopum nigror, quem Plinius ex vicini sideris vapore putat accidere, nulla abluitur aqua neque ulla ratione candescit. Hoc item peculiariter quadrabit, cum res parum honesta verborum fucis adornatur, aut cum laudatur illaudatus aut docetur indocilis. Adagium ortum videri potest ab Aesopica fabula. Nam quidam mercatus Aethiopem et existimans eum colorem non natura, sed superioris domini negligentia accidisse, nihil non adhibuit eorum, quibus vestes candefieri solent, adeoque perpetuis lotionibus miserum divexavit, ut illum in morbum impulerit colore qui fuerat manente. 351. I, IV, 51. Arare littus Αἰγιαλὸν ἀροῦν, id est Arare littus, est sterilem operam sumere. Ausonius ad Theonem: Quid geris extremis positus telluris in oris Cultor harenarum vates, cui littus arandum, significans eum inaniter laborare. Hujus peculiaris usus fuerit, cum officium impenditur in eum, a quo nihil sis fructus aliquando percepturus, veluti si quis doceat ὄνον λύρας aut beneficium collocet in ingratum. Salsitas enim facit, ut littorales orae ferme sint steriles. Quod etiam proverbio testatum est: Ἁλμυρὸν γειτόνημα, id est Salsuginosa vicinia, pro sterili. Est autem adeo sterilis humor marinus, ut nec arbores ferat. Atque hujusce rei varias adfert causas Plutarchus in commentario De causis naturalibus, primo statim problemate. 352. I, IV, 52. Harenae mandas semina Εἰς ψάμμον σπείρεις, id est Harenae mandas semina, propterea quod steriles harenae, maxime littorales, nec idoneae ad sementem. Oenone Paridi apud Ovidium: Quid facis, Oenone ? quid harenae semina mandas ? Non profecturis littora bubus aras. Atqui in nostra Brabantia sunt agricolae tam industrii, qui sitientissimas harenas cogant et triticum ferre. 353. I, IV, 53. In aqua sementem facis Εἰς ὕδωρ σπείρεις, id est In aquam semina jacis. Theognis: Ἶσον καὶ σπείρειν πόντον ἁλὸς πολιῆς, id est Par ut qui aequoreis semina mandet aquis. Loquitur de his, qui beneficium conferunt in ingratos atque improbos homines, idque perinde perire dicit, quasi sementem facias in undis marinis. Aristophanis interpres et hoc pacto effert proverbium: Κατὰ θαλάττης σπείρεις, id est In mari sementem facis. 354. I, IV, 54. In saxis seminas Κατὰ πετρῶν σπείρεις, id est In saxis sementem facis. Quo quidem allusisse credi potest allegoria Evangelica de semine, quod in petras inciderit. Nam hoc terrae genus fere sterile est, vel quia non potest aratro proscindi vel quia quod satum est, non habet quo radoces agat. 355. I, IV, 55. Ignem dissecare Εἰς τὸ πῦρ ξαίνειν, id est Ignem diverberare, ad hanc formam pertinet, quamquam hoc inter Pythagorica retulimus symbola. Aristides in communi defensione quatuor rhetorum: Ἐλελήθεις δὲ ἄρα σαυτὸν ἁπάσαις ταῖς παροιμίαις ἐνεχόμενος, εἰσ πῦρ ξαίνων καὶ λίθον ἕψων καὶ σπείρων τὰς πέτρας ; id est Non intelligebas autem teipsum omnibus illis proverbiis obnoxium esse, quod ignem diverberares, quod lapidem elixares, quos in saxis sementem faceres ? Taxat Platonem, qui apud Dionysium tyrannum nunnum omnino fecerit operae pretium. 356. I, IV, 56. In aqua scribis Καθ’ ὕδατος γράφεις ἥ εἰς ὕδωρ γράφεις, id est In aqua scribis, hoc est nihil agis. Lucianos in Tyranno: Παίζεις, ὧ Φάρων, ἥ καθ’ ὕδατος, φασίν, ἤδη γράφεις παρὰ Μικύλλου τινα ὀβολὸν προσδοκῶν, id est Utrum ludis Charon, an jam in aqua, quod aiunt, scribis, qui quidem a Micyllo obolum aliquem expectes ? Plato in Phaedro: Οὐκ ἄρα σπουδῆ αὐτὰ ἐν ὕδατι γράψει μέλανι σπείρων διά καλάμου, id est Num haec studiose in aqua scribet nigra seminans calamo. Exstat hujusmodi senarius inter sententias Graecas: Ἀνδρῶν δὲ φαύλων ὅρκον εἰς ὕδωρ γράφε, id est Hominum improborum inscribe jusjurandum aquae. Id ita depravat Xenarchus in Pentathlo apud Athenaeum libro decimo: Ὅρκον δ’ ἐγὼ γυναικὸς εἰς οἷνον γράφω, id est Inscribo vino si qua jurat foemina. Idem Catullus: Mulier cupido quod dicit amanti, In vento et rapida scribere oportet aqua. 357. I, IV, 57. In harena aedificas Εἰς ψάμμον οἰκιδομεῖς, id est In harena aedificas. Ad quod Evangelica parabola videtur alludere. Non consistit, quod super harenam struxeris. Proinde recte usurpabitur, ubi quis negotium aggreditur inutile futurum utpote non recte jactis ante fundamentis. 358. I, IV, 58. Ventos colis Ἀνέμους γεωργεῖς, id est Ventos colis. Colis autem dico pro eo, quod est: agricolationem exerces. Refertur a Zenodoto. Dicitur in eos, qui e suis laboribus nihil fructu reportant. 359. I, IV, 59. Ferrum natare doces Σίδηρον πλεῖν διδάσκεις, id est Ferrum fluitare doces. De iis , qui rem conantur, quae repugnante nature nequaquam fieri possit. 360. I, IV, 60. Cribro aquam haurire Κοσκίνῳ ὕδωρ ἀντλεῖ ἥ ἐπιφέρει, id est Cribro aquam haurit. Quod etiam in obliviosos non inconcinne dicetur. Plautus in Pseudolo: Non pluris refert quam si imbrem in cribrum geras. Id autem olim inter ἀδυνατώτατα habitum vel illud est argumento, quod inter prodigia refertur Tuciam virginem Vestalem aquam cribro tulisse anno ab urbe condita sexcentesimonono teste Plinio lib. XXVII, cap. II. Cujus meminit Dionysio Halicarnaseus libro Romanarum antiquitatum secundo. Sumtum a fabula Danaidum puellarum, quas Plato scripsit apud inferos hoc poenae genus pendere, ut assidue aquam in dolium pertusum vasis item pertusis inferant. Alciphron in epistola Galeni ad Cyrtonem: Καὶ τὸ λεγόμενον δὴ τοῦτο εἰς ΔαναἹδων τοὺς ἀμφορέας ἐκχέομεν πίθους, id est Ac juxta proverbium amphoras in Danaidum dolis infundimus. Lucianus in Timone: Ὥσπερ ἐκ κοφίνου τετρυπημένου, id est Tanquam e cophino perterebrato. Effertur et hunc ad modum: Εἰς πίθον τετρημμένον ὕδωρ ἀνθλεῖς, id est In dolium pertusum aquam hauris. Plautus in Pseudolo: In pertusum ingerimus dicta dolium, operam ludimus. 361. I, IV, 61. Apud fimum odorum vaporem spargis Εἰς κόπρον θυμιᾶς, id est In fimum aromatum odorem spargis. Nam perit omnis fragrantia fimique foetore vincitur. Est apud Suidam. Conveniet autem et in hos, qui rem egregiam indignis adhibent, quod genus est illud: In lente unguentum. 362. I, IV, 62. Oleum et operam perdidi Eodem pertinet et illud, quod est apud Plautum in Poenulo: Tum pol ego et oleum et operam perdidi, id est quicquid insumpsi seu rei seu laboris, id frustra insumptum est. Metaphora ducta est a gladiatorum ac palaestritarum certaminibus, in quibus certaturi unguentis quibusdam olaceis perungebantur. Cicero in Epistolis: Nam quid ego te athletas putem desiderare, qui gladiatores contempseris ? in quibus ipse Pompeius profitetur se et oleum et operam perdidisse. Quamquam potest et ad lucubrantium lucernas referri, sicuti Cicero fecisse videtur scribens ad Atticum libro XIII: Ante lucem cum scriberem contra Epicureos, de eodem oleo et opera exaravi nescio quid ad te et ante lucem dedi. Idem ad eundem alibi: Non defleamus, ne et oleum et opera nostrae philologiae perierit, sed conferamus tranquillo animo. Quo quidem in loco plus habet gratiae, quod ad rem animi translatum sit. Ergo hic oleum pro sumptu positum est; nam et sic effertur adagium. Plautus in Rudentibus: Et operam et sumptum perdunt. Eodem pertinet etiam illud, quod corvus ille salvator sonare didicerat: Opera et impensa periit. Cujus fabulae meminit Macrobius libro Saturnalium II. Eam quoniam haudquaquam indigna memoratu videtur, non gravabor adscribere idque ipsius verbis. Sublimis, inquit, Actiaca Victoria revertebatur Octavius. Occurit ei inter gratulantes corvum tenens, quem instituerat hoc dicere: Ave Caesar victor, imperator. Miratus Caesar officiosam avem viginti milibus nummum emit. Socius opificis, ad quem nihil ex illa liberalitate pervenerat, affirmavit Caesari illum habere et alium corvum, quem ut afferre cogeretur, rogavit. Allatus verba, quae didicerat, expressit: Ave victor, imperator Antoni. Nihil exasperatus satis duxit jubere illum dividere donarium cum contubernali. Salutatus similiter a psitaco emi jussit eum. Idem miratus in pica hanc quoque redemit. Exemplum sutorem pauperem sollicitavit, ut corvum institueret ad parem salutationem, qui impendio exhaustus saepe ad avem exhaustus saepe ad avem non respondentem dicere solebat: Opera et impensa periit. Aliquando tamen corvus coepit dicere dictatam salutationem. Hac audita dum transit Augustus respondit: Satis domi salutatorum talium habeo. Superfluit coruo memoria, ut et illa quibus dominum querentem solebat audire subtexeret: Opera et impensa periit. Ad quod Caesar risit emique avem jussit quanti nullam adhuc emerat. Hactenus Macrobii verba reddidimus. Divus Hieronymus ad Pammachium videtur huic adagio velut alterum quoddam adagium subtexuisse: Oleum perdit et impensas, qui bovem mittit ad ceroma. Siquidem hoc ipsum bovem ad ceroma mittere proverbium sapit, pro eo, quod est: docere indocilem aut ad id muneris quempiam asciscere, ad quod obeundum minime sit idoneus videlicet ingenio repugnante. Nam ceroma dicitur vnguentum, quo olim unguebantur athletae; id ex oleo certisque terrae generibus conficiebatur. Porro ad certamina bos inutilis est. 363. I, IV, 63. Reti ventos venaris Δικτύῳ ἄνεμον θηρᾶς, id est Reti ventos captas. De frustra laborantibus aut qui stulte sequuntur ea, quae nulla sit assequendi spes, aut qui rem inanem inaniter captant. Nam vtre contineri ventus potest, reti nequaquam. 364. I, IV, 64. Tranquillum aethera remigas Αἰθέρα νήνεμον ἐρέσσεις, id est Aere tranquillo remigas. Apud Zenodotum refertur de incassum laborantibus; perinde est quasi dicas Aerem diverberas remigantium more . 365. I, IV, 65. Mortuum flagellas Νεκρὸν μαστίζεις, id est Mortuum flagellas. In eos, qui obiurgant illos, qui nihil prorsus objurgatione commoveantur; aut qui vita defunctos insectantur ac lacerant. 366. I, IV, 66. Ollam exornas Φύτραν ποικίλλεις, id est Ollam exornas sive picturas. De iis, qui in re vehementer absurda frustra conantur. Ineptus enim labor ollae, vasi contempto et culinariis usibus destinato, picturae lenocinium adhibere. Cui simillimum quiddam vulgo jactatur, bracteis aureis inaurare iuglandium putamina. 367. I, IV, 67. Ovum adglutinas Ὠὸν κολλήεις, id est Ovum glutino compingis. Refertur a Diogeniano. Ridicule laborat, qui fractum ovi putamen glutino sarcire et coagmentare conetur. 368. I, IV, 68. Utrem caedis Ἀσκὸν δέρεις, id est, Utrem caedis aut utrem excorias. Extat apud Aristophanem in Nubibus. Ad quod allusisse videtur Apuleius in Asino, cum meminit de tribus utribus a se percussis ac vulneratis. Sumptum vel a Bacchi sacris vel ab iis, qui percussis utribus inanem movent strepitum. 369. I, IV, 69. Utrem vellis Huic simillimum: Ἀσκὸν τίλλεις, id est Utrem vellis. Vel quod non sentitat vel quod pilis careat. 370. I, IV, 70. Actum agere Terentius in Phormione: Ohe / actum, aiunt, ne agas ! τὸ πραχθὲν μὴ πράξῃς. A judiciorum consuetudine sumptum, qua fas non est iterum agere causam, de qua jam sit pronuntiatum. Plautus: Rem actam agis, id est incassum laboras. Q. Fabius apud T. Livium dec. III, lib. VIII: Scio multis vestum videri, Patres Conscripti, rem actam hodierno die agi et frustra habiturum orationem, qui tanquam de integra re, de Africa provincia sententiam dixerit. M. Tullius libello De amicitia indicat dici solitum de negotio, quod praepostere geritur. Sed cum multis, inquit, in rebus negligentia plectimur tum maxime in amicis et deligendis et colendis. Praeposteris enim utimur consiliis et acta agimus, quod vetamur proverbio. 371. I, IV, 71. Cotem alis Ἀκόνην σιτίζεις, id est Cotem alis. Dicitur in homines edaces plurimique cibi, qui nihilo tamen habitiores inde reddantur. Nam in cotis macilentiam hodieque vulgo jactatur adagium, cum aiunt Tam pinguem quam cotem, macilentum quempiam esse significantes. Hermolaus Barbarus in epistola quadma ad Picum interpretatur hoc proverbium pro male collocare beneficium, unde non sit reditura gratia, vt affine sit illi quod alibi dicetur: Ale luporum catulos, cum ex beneficio redit mala gratia. 372. I, IV, 72. Hylam inclamas Ὕλαν κραυγάζεις, id est Hylam inclamas. De frustra vociferantibus aut in genere de nihil proficientibus. Ab hujusmodi casu natum adagium. Hylas, Theodamantis filius, cum esset inter Argonautas formosus adolescens, adamantus est ab Hercule. Is cum esset in Mysia / forte aquatum egressus, in fonte periit; unde et a nymphis adamatus ac raptus fingitur. Ad hunc vestigandum missus est Polyphemus, qui ingenti vociferatione nomen inclamabat Hylae neque quicquam tamen profecit. Atque hinc ortum proverbium. Vergilius videtur ad nautarum clamorem retulisse, cum ait: His adjungit Hylam nautae quo fonte relictum Clamassent, ut littus Hyla, Hyla omne sonaret. Meminit hujus et Theocritus in Idyllio Ν: Σρὶς μὲν Ὕλαν ἄϋσεν ὅσον βαθὺς ἄρυσε λαιμός, Σρὶς δ’ ἄρ’ ὁ παῖς ὑπάκουσεν, ἁραιὰ δὲ ἵκετο φωνή, id est Ter quanto potuisset Hylam clamore vocabat Mugitum intendens imo de gutture vocis; Ter puer audiit ac tenuis vox perculit aures. Nihil obstat, quominus ad sacrorum consuetudinem referatur, quae in Hylae rapti memoriam sunt instituta, in quibus Hylae nomen inclamabatur. Id fuerit venustius atque concinnius, ubi quis rem absentem frustra desiderat vel deplorans vel optans; ut si quis ad inopiam redactus optaret sibi centum talenta, quae quondam habuisset. Ad hanc paroemiam respexisse videtur Aristophanes in Pluto: Ποθεῖς τὸν οὐ πανόντα καὶ μάτην καλεῖς, id est Desideras absentem inaniter vocans. De Mercurio dictum placentas illas deplorante, quas in sacris consueverat aliquando edere. 373. I, IV, 73. Inaniter aquam consumis Ἄλλως ἀναλίσκεις ὕδωρ, id est Inaniter consumis aquam. In eos quadrabit, qui frustra suadent. A prisco more judiciorum sumptum, in quibus ad clepsydrae modum dicebatur. Aeschines contra Demosthenem ostendit primam aquam infundi solere actoribus, alteram patronis, tertiam judicibus ad poenam constituendam, nisi primis sententiis reus fuisset absolutus. Et Demosthenes Aeschinem provocat, ut vel in sua aqua, si posit, dicat, quod decretum fuisset ispo unquam auctore scriptum: Ἀναστὰς καὶ ἐν τῷ ἐμῷ ὕδατι εἰπάτω. Huc alludens Lucianus ἐν τῷ Περὶ τῶν ἐπὶ μισθῷ συνόντων, in rhetorem quendam jocatur, qui apud barbaros, in convivio diceret, non ad aquae, sed ad amphorae vinariae modum. Idem in Bis accusato: Ἐκείνης γὰρ τό γε νῦν ῥέον, id est Nam illius sane in praesentia fluit aqua. Videtur id subindicare Plato in Theaeteto, cum ait quosdam πρὸς μικρὸν ὕδωρ, id est ad pusillum aquae, docere posse quae gesta sint. Idem in eodem: Κατεπείγει γὰρ ὕδωρ ῥέον, id est Urget enim aqua fluens, quod oratoris sit ad praescriptas clepsydras dicere. Apuleius in Asino aureo: Rursum praeconis amplo boatu citatus accusator quidam senior exurgit, et ad dicendi spatium vasculo quodam invicem coli graciliter fistulato ac per hoc guttatim defluo infusa aqua, populum sic adorat. Plinius junior Falconi: Et qui jubere posset tacere quemcunque, huic silentium clepsydra indici. Idem Arriano: Dixi horis pene quinque. Nam viginti clepsydris, quas spatiosissimas acceperam, sunt additae quatuor. Quintilianus libro XII: Et si quid ipse tibi sumas, probandum est, et laboratam congestamque dierum ac noctium studio actionem aqua deficit. M. Tullius in calce secundi libri Tusculanarum quaestionum: Cras ergo ad clepsydram, sic enim dicimus. Idem De oratore libro III de Pericle loquens, At hunc, inquit, non clamator aliquis ad clepsydram latrare docuerat, sed ut accepimus Clazomenius ille Anaxagoras, vir summus in maximarum rerum scientia. Philetas apud Athenaeum libro II: Σοσαῦτα ὥσπερ οἱ ῥήτορες πρὸς ὕδωρ εἷπον, id est Tantum, ut solent rhetores, ad aquam dixi; fuerat autem de aqua sermo. Hinc captata est allusionis gratia. Demades jocabatur in Demosthenem ὑδροπότην, quod caeteri quidem ad aquam dicerent, Demosthenes ad aquam scriberet. Philostratus in Adriano sophista τοὺς ἀπὸ κλεψύδρας appellat sophistas, qui ad aquam exercebantur. Porro prisci lineis et umbris horas distinguebant. P. Scipio Nasica primus repperit clepsydram, qua nuilo quoque die et noctibus horae distinguerentur. Nunc pro clepsydris clepsammis et αὐτομάτοις utuntur horologiis. 374. I, IV, 74. In aere piscari, venari in mari Ejusdem generis sunt et illa, quae Plautus usurpat in Asinaria: In aere piscari et in mari venari reti jaculo. Quadrabunt simpliciter in eos, qui frustra moliuntur τὰ ἀδύνατα aut qui praepostere ibi quaerunt aliquid, ubi ne sperari quidem possit; ut si quis in magistratibus vitam tranquillam, in voluptatibus beatam, in opibus felicem quaerat. Itaque Libanus servus ad hero suo Demaeneto jussus, ut uxorem ipsius argento defraudaret, significans nulla ratione fieri posse, ut a muliere tenacissima quicquam auferretur, Inde, inquit, una me opera piscari in aere Venari autem reti jaculo in medio mari. 375. I, IV, 75. Aquam e pumice postulas Superiori non admodum diversum, quod apud eundem poetam legitur: Aquam e pumice postulare pro eo, quod est: frustra ab alio petere, cujus ipse a quo petas, maxime sit indigus. Nihil enim pumice lapide siccius, nihil siticulosius. Perinde ac siquis ab indoctissimo doceri postulet, ab inconsultissimo consilium expectet, ab egeno munus, ab inope praesidium, denique ab avaro ac tenaci pecuniam. Plautus: Nam tu aquam e pumice nunc postulas, / Qui ipsus sitiat. Pumex, inquit idem, non aeque est aridus atque hic senex. Est autem pumex lapis cavernosus,quo solent polire codices, naturae adeo siccae, ut si in urceum bullientem immiseris, fervorem extinguat non solum ad tempus, sed in totum. Nec aliud in causa putat esse Theophrastus, nisi quod vehementissima siccitate spumam totam ad se trahere nitatur. Meminit et de Chio quopiam Eudemo, qui pumice acri consperso aceto munire sese conseruerit, ut post septimam ellebori potionem nec balneis nec vini potatione provocaretur ad vomitum. 376. I, IV, 76. Nudo vestimenta detrahere Ad hanc sententiam pertinet hoc quoque, quod ab eodem est usurpatum poeta: Nudo vestimenta detrahere pro eo, quod est: ab eo sperare emolumentum, cui ne sit quidem quod auferri queat. Sic enim idem Libanus in Asinaria Plautina admonitus ab hero, ut ab ipso per fallaciam argentum abraderet, quo filio emeretur amica, Maximas, inquit, nugas agis. Nudo detrahere vestimenta me jubes. Adducit et divus Chrysostomus proverbium vulgo jactatum, quo dicebant nec a centum viris unum nudum spoliari posse. Apuleius Asinus libro primo scripsit: Nudum nec a decem palaestritis posse spoliari. 377. I, IV, 77. Anthericum metere Σὸν ἀνθέρικον θερίζειν, id est Anthericum metere, dicebantur, qui laborem inanem ac sterilem caperent. Anthericus, herbae genus, quod meti non possit, sed velli minibus necesse est velut et linum. Antherices vocantur summa spicarum fastigia sive atheres. Herodotus asphodeli caules antherices vocat teste Suida, quos et tenaciores ait esse quam ut frangi queant. Antherici meminit et Plinius libro XXI, cap. XVII. In Graecorum commentariis reperio promiscue positum antherices et atherices. 378. I, IV, 78. Ex harena funiculum nectis Ἐκ τῆς ψάμμου σχοινίον πλέκειν, id est Ex harena funiculum nectere, est frustra conari, quod nulla ratione potest effici. Quid enim stultius quam ex harena, quae nullo modo coharescit, funem velle nectere ? Proverbium utrunque, nempe tum hoc tum quod proxime retulimus, usurpat Aristides in communi defensione quatuor oratorum: Καταδύντες δὲ εἰς τοὺς χηραμοὺς ἐκεῖ τὰ θαυμαστὰ σοφίζονται σκιᾶ τινι λόγους ἀνασπῶντες, ἔφης, ὧ Σοφοκλῆς, τὸν ἀνθέρικον θερίζοντες, τὸ ἐκ τῆς ψάμμου σχοινίον πλέκοντες, οὐκ οἷδα ὅντιν’ ἱστὸν ἀναλύοντες, id est Verum abdentes sese in secessus quosdam, illic admirandam illam comminiscuntur sapientiam umbra quadam attrahentes verba, quemadmodum abs te dictum est, Sophocles, anthericum metentes, ex harena nectentes funiculum, et haud scio quam retexentes telam. Significat his adagiis umbraticum illud philosophorum studium nihil omnino fructus adferre. Columella in praefatione carminis De cultura hortorum: Nam etsi multa sunt ejus quasi membra, de quibus aliquid possumus effari, tamen eadem tam exigua sunt, ut, quod aiunt Graeci, ex incomprehensibili parvitate harenae funis effici non possit. Proverbium peculiariter accommodabitur ad usus hujusmodi: si quis conetur in concordiam redigere moribus longe dissimillimos et inter quos nihil omnino convenit, aut si quis orationem argumentis dissonis contexat quasi Chimaeram quandam fingens et hujusmodi monstrum, cujusmodi describit Horatius: Humano capite, equina cervice reliquis item membris ex variis animantium generibus ita collatis, Ut turpiter atrum Desinat in piscem mulier formosa superne. 379. I, IV, 79. Ab asino lanam Cui finitimum est et illud:Ὄνου πόκας ζητεῖς, id est Asini lanas quaeris. De iis, qui stulte quaerunt ea, quae nusquam sunt. Effertur adagium etiam ad hunc modum: Ὄνου πόκαι, id est Asini lanae. Aristophanes: Σίς εἰς τὸ Λήθης πεδίον, τίς εἰς ὄνου πόκας ; id est Asini quid ad lanas ? Quis in Lethes solum ? per asini lanam res vanas significans et quae nusquam sunt. Trimeter Graecis constabit, si tollas alterum τίς. 380. I, IV, 80. Asinum tondes Eundem sensum habet Σὸν ὄνον κείρεις, id est Asinum tondes. De his, qui rem absurdam atque inutilem aggrediuntur, propterea quod asinum neque pectere possis propter villos neque tondere, cum lanam non habeat. Hujus meminit Aristophanes in Ranis. 381. I, IV, 81. Lupi alas quaeris Λύκου πτερὰ ζητεῖς, id est Lupi alas quaeris. De iis, qui quaerunt ea, quae nusquam sunt; aut ubi quis verbo duntaxat territat, alioqui re nunquam facturus quod minatur. Neque enim fieri potest, ut lupus alatus inveniatur. Proverbium recensetur a Suida. 382. I, IV, 82. Quae apud inferos Eodem loco interpres admonet et hujus adagii tanquam eundem habentis sensum: Σὰ ἐν Ἅιδου, id est Ea quae apud inferos. Citatque Aristarchum auctorem idque inde natum putat, quod Cratinus finxerit quendam apud inferos funem torquentem, asinum autem arrodentem ea, quae ille jam torsisset, atque ita inaniter laborare, qui torquebat. Quamquam illud Σὰ ἐν Ἅιδου generaliter ad omnia pertinet, quae poetarum fabulis traduntur, nulli credita nisi pueris. Unde cum inania somniisque similia significabimus, apte dicemus: Σὰ ἐν Ἅιδου. Athenaeus libro Dipnosophistarum quarto refert Democritum scripsisse volumen, cui titulus fuerit Σὰ περὶ τῶν ἐν Ἅιδου, prodigiosis, ut conjectandum est, refertum fabulis, et hinc potest videri ductum proverbium. 383. I, IV, 83. Contorquet piger funiculum Huic adeo simile est, ut idem videri possit, quod de Ocno ono, id est pigro asino, refert Pausanias in Phocicis, apud Ionas, ut ait, celebratum: Συνάγει ὄκνος τὴν θώμιγγα, id est Torquet piger funiculum. Ipsius verba super hac re subscribam: Μετὰ δὲ αὐτοὺς ἀνήρ ἐστι καθήμενος, ἐπιγράμμα δὲ Ὄκνον εἷναι λέγει τὸν ἄνθρωπον. Πεποίηται μὲν πλέκων σχοινίον, παρέστηκε θήλεα ὄνος ἐπεσθίουσα τὸ πεπλεγμένον ἀεὶ τοῦ σχοινίου. Σοῦτον εἷναι τὸν Ὄκνον φίλεργόν φασιν ἄνθρωπον, γυναῖκα δὲ ἔχειν δαπανηράν· καὶ ὁπόσα συλλέξαιτο ἐργαζόμενος οὐ πολὺ ἅν ὕστερον ὑπὸ ἐκείνης ἀνήλωτο. Οἷδα δὲ καὶ ὑπὸ Ἰώνων, ὁπότε ἴδοιέν τινα πονοῦντα ἐπὶ οὐδενὶ ὄνησιν φέροντι, ὑπὸ τούτου εἰρημένον ὡς ὁ ἀνὴρ οὗτος συνάγει τοῦ Ὄκνου τὴν θωμίγγα, id est Post hos vir quidam est sedens, titulus indicat eum Ὄκνον esse. Factus est autem ad hunc modum, ut ipse funiculum torqueat astante asella, quae quod tortum fuerit assidue abrodat. Hunc Ocnum aiunt hominem esse industrium operique intentum, sed uxorem habere sumptuosam ac prodigam, ut quidquid is suo labore corraserit, id mox absumatur ab illa. Cognitum autem est mihi etiam ab Ionibus dici solere, si quem conspexissent in re quapiam elaborantem, quae nihil adferret emolumenti: hic homo funiculum Ocni contorquet. Videtur argumentum picturae sumptum ab occasione vocis ancipitem obtinentis significatum. Siquidem συνάγειν τὸν βίον aiunt Graeci pro comparare victum. Colligit autem qui rem auget, dissipat qui profundit. Atque hoc quidem argumentum apparet olim multorum artificum operibus fuisse celebratum. Siquidem Plinius in Historia mundi Socratis egregii pictoris argumenta commemorat et de asino spartum arrodente. Et piger, inquit, qui appellatur Ocnos, spartum torquens, quod asellus arrodit. Fertur idem picturae genus et Delphis fuisse a Polygnoto Thasio dicatum. Quo quidem negant desidem et ignavum significatum, quemadmodum existimat Varro, imo laboriosum magis et industrium, sed cui sit uxor prodiga. Eoque Pausanias ait non marem asellum, sed foeminam in pictura fuisse. Idem argumentum marmore caelatum Romae duobus visitari locis, nempe in Capitolio et in hortis Vaticanis, Hermolaus Barbarus testis est. Usus est hoc adagio et Propertius: Dignior obliquo funem qui torqueat Ocno Aeternusque tuam pascat, aselle, famem. Verum illud interim admirandum, cur Plinius eum scripserit appellatum Ocnum, id est pigrum, qui funem torqueret, ac non magis asellum arrodentem. Maxime cum Propertius non eum Ocnon appellet qui torqueat, sed illi torqueri funem, ut asinum intelligas citius quam torquentem. Meminit hujus adagii Plutarchus in commentario Περὶ τῆς εὐθυμίας: Ἀλλ’ ὥσπερ ἐν Ἅιδου ζωγραφούμενος σχοινοπλόκος ᾧτινι παρίησιν ἐπιβοσκομένῳ καταναλίσκει τὸ πλεκόμενον, id est Sed quemadmodum apud inferos depictus is, qui funem torquet, cui adest, qui depascens absumit id, quod tortum fuerit. 384. I, IV, 84. Littori loqueris Αἰγιαλῷ λαλεῖς, id est Littori loqueris. Refertur a Graecis adagiorum collectoribus. Dictum in eos, qui frustra vel suadent vel orant, perinde quasi surdo loquantur. Nam littora propter assiduum fluctuum fragorem surda dicuntur. Ovidius: Surdior ille freto clamantem nomen Orestis Traxit inornatis in sua tecta comis. 385. I, IV, 85. Vento loqueris Suidas addit et hoc: Ἀνέμῳ διαλέγῃ, id est Vento loqueris pro eo, quod est: inaniter. Nam ventus omnia dissipat cogitque evanescere. Unde et auris discerpta mandata dixit Vergilius, quae abierant in oblivionem.
