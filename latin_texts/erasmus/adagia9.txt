Nam oscula, quaeque supra sinum fiunt, utcumque cum honestate possunt cohaerere, caeterum infra sinum οὐδὲν ὑγιές. 1180. ΙΙ, II, 80. Simul sorbere, et flare, difficile Tranio servus apud Plautum in Mostellaria objurgatus est ab hero, quod non maturius redisset. Cum ille se aliubi fuisse diceret nec simul apud herum esse potuisse et illud, quod jussus fuerat, peragere, Si voles, inquit, verbum hoc cogitare, Simul flare, sorbereque, haud factu facile est. Commode utemur hoc adagio, si quando significabimus negotia quaepiam id genus esse, ut pariter ab iisdem tractari non queant: veluti si quis conetur simul et litteris, et voluptatibus vacare, simul amoribus et parcimonia indulgere, simul uxori studiisque satisfacere, simul et poeticis et theologicis studiis operam dare, simul et mondo servire, et Christo; quemadmodum fieri non potest, ut quis eodem in tempore sorbeat hausto spiritu et flet emisso halitu. Affine videtur huic adagio dictum illud Evangelium: Nemo potest duobus dominis servire. Menom potest Deo servire et mammonae. Item illud Phocionis ad Antipatrum: Οὐ δύνασαί μοι καὶ φίλῳ χρῆσθαι, καὶ κόλακι, id est Non potes me simul et adulatore uti, et amico. Ad haec senarius ille, qui falso Senecae inscribitur: Amare, et sapere, vix deo conceditur. quodque ait, Terentium imitatus, Horatius: Nihilo plus explicet, ac si Insanire paret certa ratione modoque. M. Tullius Philippica XI: Duas tamen res, magnas praesertim, non modo agere uno tempore, sed ne cogitando quidem explicare quisquam potest. 1181. ΙΙ, II, 81. Manum admoventi fortuna est imploranda Σὰν χεῖρα ποτιφέροντα δεῖ τὰν τύχαν ἐπικαλεῖν, id est Manum admoventi fortuna invocanda est. Admonet adagium ita fidendum esse divino auxilio, ut nihilo segnius, quantum in nobis est, etiam ipsi nostra adnitamur industria; alioqui non adiuturos superos inertium ac desidiosorum vota. Quemadmodum eleganter scripsit Alexander Hegius, primus pueritiae meae doctor haudquaquam poenitendus: Solas jure Deus preces, Quo nemo magis impiger Aut infestior otio, Aversatur inertium. Plutarchus in Apophthegmatis Lacedaemonicis refert apud eam gentem deos deasque omneis hastatos fingi solere, Venerem etiam ipsam armis indutam, tamquam ne illi quidem ocium agant, sed bellicis studiis exerceantur: Addunt, inquit, et proverbium: Σὰν χεῖρα ποτιφέροντα τὰν τύχαν καλεῖν, id est Manum admoventi sunt vocanda numina. Aeschylus apud Stobaeum: Θιλεῖ δὲ τῷ κάμνοντι συσπεύδειν θεός, id est Huic, qui laborat, numen adesse assolet. In eandem sententiam Pindarus in Nemeis: Πρὸς ἄκρον ἀρετᾶς / ἦλθον, οἵ τε πόνων ἐγεύσαντο, σὺν θεοῦ δὲ τύχῃ, id est Ad summum virtutis apicem pervenerunt, qui gustarunt labores, non autem sine dei fortuna. Proinde nec ita fidendum industriae, ut divinam opem negligamus, nec ita rursum pendendum ab illa, ut nostrum praetermittamus officium. Allusisse videtur huc Aeschylus in Persis: Ἐγὼ δέ που Διὰ μακροῦ χρόνου τάδ’ ηὔχουν ἐκτελευτῆσαι θεούς. Ἀλλ’ ὅταν σπεύδῃ τις αὐτός, χὠ θεὸς συναπτεται, id est Plurimo jam tempore a deis Optaveram, haec ut dextra conficerent mihi. At Ubi vigilas ipse, dii quoque admovent manum. Refertur ex eodem: Υιλεῖ δὲ τῷ κάμνοντι συσπεύδειν θεός, id est Adesse gaudet, sed laboranti, deus. Nonnulli, quorum est Suidas, adagionis originem ad apologum referunt. Rusticus quidam, cum plaustrum haereret in lama, ociosus invocabat Herculem. At ille aestans Admove, inquit, manum rotae ac stimula boves, itaque deum invoca: Σὴν χεῖρα προσφέροντα τὸν θεὸν χαλεῖν. 1182. ΙΙ, II, 82. Quam quisque norit artem, in hac se exerceat M. Tullius Tusculunarum quaestionum libro primo: Sed hic quidem, quamvis eruditus sit, sicut est, haec magistro concedat Aristoteli, canere ipse doceat. Bene enim illo proverbio Graecorum praecipitur: Quam quisque norit artem, in hac se exerceat. Hactenus Cicero. Est autem senarius iambicus admonens, ut, quarum rerum sumus periti, in his duntaxat disputandis tractandisque versemur; quarum vero sumus rudes, eas doctioribus concedamus, neque professionem alienam nobis vindicemus, neque in messem alienam mittamus falcem, neve sutores ultra crepidam judicemus. Apud A. Gellium Plato ex Euripide citat, sed in sensum non nihil diversum a Ciceroniano, nempe suo quenque vitae instituto studioque impensae delectari, quod in eo se laudem aliquam asecuturum confidat. Accidit, inquit, illis illud Euripidis: Qua in re clarus quisque est, ad eam properat, et diei partem illi plurimam impertit, in qua ipse se exsuperet; contra, in qua stupidior ac nihili sit, inde effugit eamque contemnit. Porro verus, quem Latine refert M. Tullius, est apud Aristophanem in fabula, cui titulus Σφῆκες. Ιs est ejusmodi: Ἔρδοι τις, ἣν ἕκαστος εἰδείη τέχνην, id est Quam quisque novit artem, in hac se exercitet, quo quidem loco interpres admonet inter proverbia celebrari. Usurpavit Stratonicus citharoedus apud Athenaeum libro VIII, qui musico cuipiam, qui prius fuerat holitor, de harmonia cum ipso disputanti respondit: Ἔρδοι τις, ἣν ἕκαστος εἰδείη τέχνην quamquam in aeditione Aldina legitur ᾄδοι pro ἕρδοι. Ad hoc proverbium allusit Horatius ita scribens: Navem agere ignarus navis timet. Abrotanum aegro Non audet, nisi qui didicit, dare. Quod medicorum est, Promittunt medici; tractant fabrilia fabri. Scribimus indocti doctique poemata passim. Idem in epistola ad Villicum: Quam scit uterque, lubens censebo, exerceat artem. Huc pertinet illud Pindaricum, quod refert Plutarchus in commentario, quem scripsit περὶ τῆς εὐθυμίας: Ὑφ’ ἅρμασιν ἵππος, Ἐν δ’ ἀρότρῳ βοῦς, παρὰ ναῦν δ’ ἰθύνει τάχιστα δελφίς. Κάπρῳ δὲ βουλεύοντι φόνον κύνα δεῖ τλάθυμον ἐξευρεῖν, id est, Equus in quadrigis, in aratro bos. Navem ocissime praevertitur delphinus. Apro caedem molienti inveniendus est canis laborum patiens. Videlicet significat unumquemque adhibendum ad id, quo valet. Athenaeus libro octavo: cum Ptolemaeus cum Stratonico citharoedo contentiosius disputaret de citharistica, Ἕτερον, ἔφη, ἐστίν, ὧ βασιλεῦ, σκῆπτρον, ἕτερον δὲ πλῆκτρον, id est Aliud est, inquit, rex, sceptrum, aliud plectrum. Et apud Plinium libro trigesimoquinto, cap. Decimo, Apelles Alexandro Magno in officina multa imperite disserenti de pictura comiter suasit silentium admonens illum rideri a pueris, qui colores terebant. 1183. ΙΙ, II, 83. Dedi malum, et accepi Dedi malum et accepi. Beticum adagium est, quo licebit uti, quoties ejusmodi permutatio videbitur facta, ut malum pro malo sit redditum et par pari relatum: veluti si quis improbum generum dedisset ac nurum item improbam recepisset. Recensetur et explicatur a Plinio juniore in Epistolis: Caecilius, inquit, Classicus, homo foedus et aperte malus proconsulatum in ea parte non minus violenter quam sordide gesserat eodem anno, quo in Africa Marius Priscus. Erat autem Priscus ex Betica, ex Africa Classicus. Inde dictum Beticorum (ut plerumque dolor etiam venustos facit) non illepidum tenebatur: Dedi malum et accepi. Congruet et in eos, qui liberos suos committunt malis praeceptoribus et recipiunt eos pejores, quam tradiderant. Rursum in eos, qui lacessunt illos, unde gravius laeduntur, quod usu venire tradunt iis, qui in Aegypto venantur onagros. Nam animal lacessitum frequenter calcitrando lapides missos retorquet in jaculantes tanto impetu, ut pectora insequentium penetrent aut caput fractis ossibus displodant. Unde et in instrumento bellico nomen inditum. Auctor Ammianus lib. XXIII. 1184. ΙΙ, II, 84. Carpet citius aliquis quam imitabitur Μωμήσεταί τις μᾶλλον ἥ μιμήσεται, id est Reprehendet aliquis citius atque imitabitur. Senarius hic Apollodori pictoris operibus inscribi consuevit, qui primus umbrarum imitationem invenit, refertur ad hunc modum: Μωμήσεταί τις θᾶσσον ἥ μιμήσεται. Apte dicetur de re quapiam artis absolutae atque inimitabili. Porro res egregias multo proclivius est carpere quam aemulari. Caeterum est elegans προσονομασία in duabus vocibus Graecanicis: μωμήσεται et μιμήσεται, quae cum sono minime distent, tamen res declarant longe diversissimas. Huc allusit Plin. lib. XXXVII. cap. XI: Imitati multi, aequavit nemo. Theognis in eandem sententiam: Μωμεῦνται δέ με πολλοί, ὁμῶς κακοὶ ἠδὲ καὶ ἐσθλοί, Μιμεῖσθαι δ’ οὐδεὶς τῶν ἀσόφων δύναται, id est Carpunt me plures docti indoctique, imitari Nos indoctorum de grege neme valet. 1185. ΙΙ, II, 85. In foribus adesse Περὶ τὰς θύρασ, id est in foribus adesse dicitur allegoria proverbiali, quod instat jamque in proximo est. Plutarchus: Πυρετοῦ περὶ θύρας ὄντος, id est Cum febris in foribus adest. Sic et orbis opifex in arcanis litteris ad Cain fratricidiam: Sin male egeris, statim in foribus peccatum tuum aderit. 1186. ΙΙ, II, 86. Alia Lacon, alia asinus illius portat Ἄλλα μὲν Λάκων λέγει, ἄλλα δὲ Λάκωνος ὄνος φέρει, id est Alia quidem Lacon dicit, alia Laconis asinus portat. Effertur apud quosdam et ad hunc modum paroemia: Ἄλλα μὲν Λεύκων, ἄλλα δὲ Λεύκωνος ὄνος φέρει id est Alia Leucon, alia Leuconis asinus portat. In eos dicebatur, quorum oratio dissentiret a factis. Natum aiunt ab huiusmodi quodam eventu: Agricola quispiam, nomine Leucon, solitus est utres melle plenos storeis obvolvere. Rogatus autem ab exactoribus vectigalium, quid nam portaret, ordeum se portare respondebat, videlicet quo minus pecuniae persolveret. Sed cum evenisset aliquando, ut lapsus in terram asinus onus effudisset, accurrerunt exactores in reponendis sarcinis auxilio futuri. Verum ubi interim cognovissent mel in utribus esse, non ordeum, Leuconem obtorto collo abduxerunt, tanquam qui se debito vectigali fraudasset, atque illud ridentes addiderunt: Alia Leucon, alia portat asinus. Nam in nonnullis codicibus dicit non additur atque ita mea sententia dictum festivius redditur. Ea vox postea versa est in adagionem. Refertur a Zenodoto et a Diogeniano. 1187. ΙΙ, II, 87. Corpore effugere Corpore effugere est periculum jam imminens ac pene premens arte quadam declinare. Translatum a gladiatoribus ictum modico corporis flexu fallentibus. M. Tullius in Catilinam invectione prima: Quot ego tuas petitiones ita conjectas, ut vitari posse non viderentur, parva quadam declinatione et, ut aiunt, corpore effugi ! Hactenus Cicero. Itaque quoties aliquem discrimine quam minimo a periculo abfuisse significabimus, corpore declinatum malum dicemus. Minus enim periclitantur, qui moenibus aut alio quopiam objectu defenduntur; verum qui nudi telis objecti nihil habent, quo se tueantur, nisi commodo corporis deflexu, ii demum in extremo periculo versari videntur. Pene diversa figura dixit Catullus: Contra nos tela ista tua evitamus amictu, id est facile depellimus, non secus quam muscarum insultus. 1188. ΙΙ, II, 88. De alieno ludis corio De alieno corio ludere proverbio dicuntur qui securius agunt, sed alieno periculo. Sumpta allegoria vel a coriariis, vel ab apologo quopiam, vel a servis, qui, si quid peccatum sit, tergo dant poenas. Apuleius in Asino aureo, libro septimo: Quod si quo modo caeteri latrones persenserint, non rursus recurres ad asinum et rursum exitium mihi parabis. Re vera ludis de alieno corio. Verba sunt asini puellam accusantis, quod cum prius illius culpa fuisset in discrimen adductus in fuga, nunc denuo committat, ut sit rursum fugiendum, idque suo potissimum periculo. Allusum est autem ad asini corium, quod mortuis detrahitur. Est simile quiddam et apud Plautum: De meo tergo degitur corium, id est res meo fit periculo. Neque dissimile, quod refert Festus: pro scapulis, id est pro periculo plagarum. Non admodum abludit ab hac forma, quod Seneca jocatur in Declamationibus: Cicero patri de corio Cestii satisfecit. Nam is Cestius erat ex eorum numero, qui contemnebant Ciceronis ingenium. Hic cum forte accumberent in eodem convivio cum Cicerone, M. Tullii filio, qui tum Asiam obtinebat, et submonente quopiam e famulis cognitum esset eum esse Cestium, cujus judicio nihil sciret M. Tullius, ilico sublatus e convivio, jussus est flagris caedi. Circumfertur apud nostratium vulgus non absimile huic proverbium, ex alieno tergore lata secari lora, quo quidem significant unumquemque minus esse parcum in alieno quam in suo. Tertullianus in libello De pallio secus aliquanto usurpavit: Hoc soli chamaeleonti datum, quod vulgo dictum est, de suo corio ludere. Sentit chamaeleontem pro suo arbitrio vertere colorem cutis. 1189. ΙΙ, II, 89. In herba esse Ubi spem immaturam indicamus ac longius adhuc abesse, ut consequaris, in herba esse dicimus. Sumpta metaphora a segetibus teneris adhuc et herbescentibus, de quibus nihil adhuc certi sibi possit agricola polliceri, propterea quod plurimi casus solent incidere, qui non sinant cultorem optato potiri. Verum ubi jam demessam segetem in horrea convexit, tum demum utcumque tutum est bene sperare. Ovidius in epistola Helenae ad Paridem: Sed nimium properas et adhuc tua messis in herba est, Haec mora sit voto forsan amica tuo. Persius in satyra sexta: Emole, quid metuis ? Occa, et seges altera in herba est. Cornelius Tacitus in Dialogo de oratoribus in herba dixit, pro eo, quod est momentaneum moxque periturum, quia ante tempus decerptum. Agit illic de plausu, qui datur poetis recitantibus sua carmina: Omnis, inquit, illa laus intra unum aut alterum diem velut in herba vel flore praecepta ad nullam certam et solidam pervenit frugem nec aut amicitiam inde refert, aut clientelam, aut mansurum in animo cujusquam beneficium, sed clamorem vagum et voces inanes, et gaudium volucre. 1190. ΙΙ, II, 90. In alieno foro litigare Proverbium resipit haec quoque figura: In alieno foro litigare, pro eo, quod est in re nova, cuique nondum assueveris, versari. Habent enim diversa fora diversas litium formulas variasque tractandarum causarum rationes, quarum qui rudis sit, is tamquam hospes in peregrina regione multa desideret necesse est. Martialis in praefatione libri duodecimi: Accipe ergo rationem, in qua hoc maximum et primum est, quod civitatis aures, quibus assueveram, quaero et videor mihi in alieno foro litigare. 1191. ΙΙ, II, 91. In seditione, vel Androclides belli ducem agit Ἐν δὲ διχοστασίῃ κἀνδροκλείδης πολεμαρχεῖ, id est Seditione orta dux est etiam Androclides. Carmen Heroicum proverbio celebratum in homines contemptos et humiles, qui, per occasionem aliquam incidentem, dignitatem sortiuntur, quemadmodum in rerum tumultu nonnumquam infimi quidam pro tempore regnant. Detorqueri potest ad malos principes, qui rebus pacatis minus valent in rep. Atque ob id aliquoties data opera rerum motus excitant arte tyrannica, quo commodius suo arbitratu populum compilent, aut in theologos quosdam eo nomine indignos, qui dissidium ac tumultus concitant in plebe Christiana, quo nimirum hac occasione celebres reddantur, maluntque publico omnium malo nobilitari quam inglorii vivere. Refertur a Suida, Diogeniano atque item a Plutarcho in vita Niciae et apud eundem in commentario Περὶ φιλαδελφίας. Effertur etiam ad hunc modum: Ἐν δὲ διχοστασίῃ καὶ καγκακος ἔμμορε τιμῆς, id est Rebus turbatis vel pessimus est in honore. Citat idem in comparatione Lysandri et Syllae, nisi quod illic Aldina aeditio mendose habet πάγκαλος pro πάγκακος. Rursum effertur hoc pacto: Ἐν γὰρ ἀμηχανίῃ καὶ καρκίνος ἔμμορε τιμῆς, id est Fert rebus desperatis et cancer honorem. Ad hanc sententiam pertinet et illud, Graecis proverbii vice celebrum: Καιροῦ τυχὼν γὰρ πτωχὸς ἰσχύει μέγα, id est Mendicus etiam plurimum in loco potest. 1192. ΙΙ, II, 92. Inter indoctos etiam Corydus sonat Ἐν ἀμούσοις καὶ κόρυδος φθέγγεται, id est Inter amusos etiam corydus sonat. Quadrabit in quosdam, qui apud idiotas audent sese velut eruditos venditare, inter doctos alioqui prorsus elingues; id quod citra metaphoram eleganter extulit Euripides in Hippolyto coronato: Οἱ γὰρ ἐν σοφοῖς Υαῦλοι, παρ’ὄχλῳ μουσικώτεροι λέγειν, id est Apud eruditos qui nihil valent, apud Plebem imperit am praeminent facundia. Corydus vilissimum aviculae genus minimeque canorum, strepit tamen utcumque inter aves mutas, apud lusciniam canens ferri nequaquam posset. Huc adscribendum arbitror, quod, ut refert Athenaeus libro sexto, non illepide dixit Philoxenus parasitus, cognomento Pternocopis, in alterum parasitum nomine Corydum. Cum enim incidisset sermo, quod turdi magno emerentur, praesente Corydo, de quo rumor erat obsceni obsequii, At ego, inquit, memini Corydum obolo fuisse aestimatum. Parasitis autem solent indi nomina contemptus. Quanquam hic Corydus narratur in dictis fuisse lepidus. Corydum autem minime canorum esse testatur et Graecum epigramma, licet ἄδηλον: Εἰ κύκνῳ δύναται κόρυδος παραπλήσιον ᾄδειν, Σολμῷεν δ’ ἐρίσαι σκῶπες ἀηδονίσιν, Εἰ κόκκυξ τέττιγος ἐρεῖ λιγυρώτερος εἷναι, Ἶσα ποιεῖν καὶ ἐγὼ Παλλαδίῳ δύναμαι, id est Si corydus cycnum queat aequiparare canendo, Noctua concertet si, philomela, tibi, Coccyx si ξactet se voce anteire cicadam, Tunc ego Palladio par potero esse meo. 1193. ΙΙ, II, 93. Quaevis terra patria Πᾶσα γῆ πατρίς, id est Quaevis terra patria, hemistichium est oraculi quondam redditi Meleo Pelasgo de victoria consulenti, cujus meminit et Mnaseas, teste Zenodoto, et Dionysius Chalcidensis. Admonet adagium virum sapientem ac bonum, ubicumque gentium vixerit, felicem esse. Unde et Socrates interrogatus, cuiatis esset, κοσμικόν, id est mundanum, se esse respondit. Idem innuit Aristophanes in Pluto, cum ait: Πατρὶς γάρ ἐστι πᾶσ’, ἵν’ ἅν πράττῃ τις εὖ, id est Illic enim patria est, ubi tibi sit bene. Dicuntur haec a Mercurio cupiente vel caelo relicto in Chremyli jam divitis ascisci familiam: usqueadeo credebat ibi demum esse patriam homini, ubicumque feliciter ageret, illic exilium, ubi parum commode viveret. Fertur hic quoque versiculus proverbialis: Σοῖς γὰρ καλῶς πράσσουσι πᾶσα γῆ πατρίς, id est Solum omne patria, prospere quicumque agit. Cicero Tusculanarum quaestionum libro quinto significat esse dictum Teucri ex tragoedia quapiam. Itaque ad omnem rationem, Teucri vox accommodari potest: Patria est, ubicumque est bene. 1194. ΙΙ, II, 94. Odium Vatinianum Odium Vatinianum pro capitali ac vehementer acerbo. Vatinius, in quem acerrime M. Tullius invectus est, in tantum odium populi Romani pervenerat jam detectis illius flagitiis, ut in proverbium cesserit odium Vatinianum. Catullus: Munere isto Odissem te odio Vatiniano. 1195. ΙΙ, II, 95. Odium novercale Consimili figura legimus odium novercale, propterea quod novercis omnibus innatum sit fatale quoddam et irreconciliabile odium in privignos, id quod eleganter indicat epigramma Graecum quod haud gravabor adscribere. Fertur autem titulo Callimachi, nec illo quidem in lignum auctore: Στήλην μητρυιῆς, μικρὰν λίθον, ἔστεφε κοῦρος, Ὡς βίον, ἠλλάχθαι καὶ τρόπον οἰόμενος. Ἡ δὲ τάφῳ κλινθεῖσα κατέκτανε παῖδα πεσοῦσα. Υεύγετε μητρθιῆς καὶ τάφον, οἱ πρόγονοι. Quorum carminum elegantiam cum haud nesciremus nos non assecuturos, tamen quo possent intelligi, utcumque vertimus: Exiguo lapidi puer addit serta novercae, Mutasse ut vitam, sic ratus ingenium. At puerum exstinguit tumulo haec illapsa. Novercae Privigni, exanimem vel tumulum fugite. Euripides in Alcestide: Ἐχθρὰ γὰρ ἡ ᾿πιοῦσα μητρυιὰ τέκνοις Σοίς πρόσθ’, ἐχίδνης οὐδὲν ἠπιώτερα, id est Hostis noverca est ante natis liberis, Nihiloque mitior nocente vipera. 1196. ΙΙ, II, 96. Perdidisti vinum infusa aqua Ἀπώλεσας τὸν οἷνον ἐπιχέας ὕδωρ, id est Vini liquorem perdidisti infusa aqua. Verba sunt Polyphemi ex tragoedia Aristii, cui titulus Cyclops, teste Chamaeleonte in Satyris. Sic enim increpat Ulyssem vinum aqua temperantem. Antiquitus merum bibebant, non sine noxa, donec Staphilius, Sirrheni filius, ostendisset vinum aqua diluere. Nam hujus hoc inventum, teste Plinio libro septimo. Dicetur in eos, qui in initio quaedam recte faciunt, deinde quamvis levi de causa benefacta malefactis subvertunt. Ulpianus apud Athenaeum in eum, qui βαλλίζουσιν dixerat pro κωμάζουσιν, idque barbare: Σὺ δὲ ἡμῖν ἐκ γῆς συβούρας ὄνομα πριάμενος ἀπώλεσας τὸν οἷνον ἐπιχέας ὕδωρ, id est Tu vero nobis ex terra subulca vocabulum mercatus perdidisti vinum infusa aqua. Cyclops enim ut barbarus ac temulentus (talem inducit etiam Homerus) sic existimat vinum aqua corrumpi, cum e diverso sapientum judicio reddatur melius ac salubrius. Unde et Plato admonet, ut Bacchum, temulentum Deum, Nymphis sobriis deabus, temperemus. Idem docet epigramma Graecum Meleagri. Id est hujusmodi: Αἱ Νύμφαι τὸν Βάκχον, ὅτ’ ἐκ πυρὸς ἥλαθ’ ὁ κοῦρος, Νίψαν, ὑπὲρ τέφρης ἄρτι κυλιόμενον. Σοὔνεκα σὺν Νύμφαις Βρόμιος φίλος. Ἢν δέ νιν εἴργῃς Μίσγεσθαι, δεξῃ πῦρ ἔτι καιόμενον, id est Bacchus ut e flammis puer exiliisset, in undis Tinxerunt Nymphae sordidum adhuc cinere. Hinc junctus Nymphis est Bacchus gratus. At ignem Ardentem capies, hunc nisi miscueris. Quanquam vinum largius dilutum illud habet noxae, quod in posterum diem gravius dolet caput, qui biberit, quam si merum bibisset. Aristoteles id esse putat in causa, quod vinum, per se crassius, accessione aquae factum subtilius citius penetrat angusta capitis foramina, meri noxam, cujus adhuc multam vim obtinet, eodem transmittens; praeterea concoctu difficilius est. 1197. ΙΙ, II, 97. Abjecit hastam. Rhipsaspis Hastam abjicere dicitur utique proverbiali figura, qui causc suae diffisus abjicit animum ac desinit contra conari. Cicero pro L. Murena: Vides ne tu illum tristem, demissum ? Jacet, diffidit, abjecit hastam. Graecis item proverbiali convicio dicuntur ῥιψάσπιδες ignavi ac timidi quique in acie locum deserunt ac clypeum abjiciunt, quo probro notatus est Demosthenes. Lucianus in Jove Tragoedo: Καὶ δῆλός ἐστιν ἀπορρίψων τὴν ἀσπίδα, id est Ac plane videtur scutum abjecturus. Usque adeo vero probrosum habebatur antiquitus clypeum abjicere, ut Lacedaemonii Archilochum e finibus suis jusserint excedere, quod scripsisset satius esse clypeum abjicere quam interire, teste Plutarcho in Apophthegmatis Laconicis. Id Archilochi distichon refertur ab Aristophane in fabula, cui titulus Εἰρήνη, estque hujusmodi: Ἀσπίδι μὲν Σαίων τις ἀγάλλεται, ἣν παρὰ θάμνῳ Ἐντὸς ἀμώμητον κάλλιπον οὐκ ἐθέλων, id est Scuto aliquis gaudet Sajorum, ego quod bene pulchrum Deserui nolens inter opaca rubi. Interpres admonet Sajos esse Thraciae populos, adversus quos bellans Archilochus fugerit abjecto clypeo. Cujus exemplum postea secutus est Demosthenes, ad dicendum quam pugnandum instructior. Notarur apud Aristophanem et Cleonymus hoc nomine, ut in Vespis: Ἀπέβαλε τὴν ἀσπίδα, id est Abjecit clypeum. Quin et Isocrates in oratione, quam scripsit de Pace, declarat infames olim habitos, qui vel ordinem deseruissent, vel clypeum abjecissent. Idem indicat Aeschines adversus Timarchum, quod qui non fuisset in bello aut qui hastam abjecisset, ei non licebat in concione quicquam agere. Postremo Aristoteles libro Moralium quinto inter ea, quae lex vetat, commemorat τὸ μὴ λιπεῖν τὴν τάξιν μηδὲ φεύγειν, μηδὲ ῥίπτειν τὰ ὅπλα, id est non deserere ordinem, non fugere, non abξicere arma. Et aliquanto post, agens de injustis, qui tamen πλεονέκται dici non possunt, quod nihil capiant inde lucri, exempli loco ponit τοὺς ῥίψαντας ἀσπίδας διὰ δειλίας, id est qui ob metum et ignaviam clypeos abjecerunt. Tale quiddam, opinor, subindicat Horatius in Lyricis, cum ait: Tecum Philippos et celerem fugam Sensi relicta non bene parmula. Qu. Curtius lib. III: Tum ceteri dissipantur metu et, qua cuique patebat ad fugam via, erumpunt arma jacientes, quae paullo ante ad tutelam corporum sumpserant. Adeo pavor etiam auxilia formidabat. Est aliquoties apud Julium Caesarem abjectis armis. Sed quo longius receditur a simplici sermone, hoc major est adagii gratia: veluti si quis eum, qui non reluctatur turpia suggerenti daemoni, sed statim obsequitur, appellet rhipsaspidem. Hujus proverbii facta nobis est antea mentio. 1198. ΙΙ, II, 98. Mentiuntur multa cantores Πολλὰ ψεύδονται ἀοιδοί, id est Multa mentiuntur cantores. In eos quadrabit, qui ad gratiam loquuntur et auribus blandiuntur. Inde ductum, quod cantores hoc modo spectantes, ut delectent ac placeant, pleraque canunt in laudem auditorum falsa. Nihil enim veritate gravius, nihil assentatione suavius. Aristoteles libro τῶν Μετὰ τὰ φυσικά primo: Ἀλλὰ κατὰ τὴν παροιμίαν πολλὰ ψεύδονται ἀοιδοί, id est Sed juxta proverbium multa mentiuntur poetae. Est autem, ni me fallit memoria, hemistichium Homericum de citharoedis solitis in convivio canere. At hoc dictum quosdam usqueadeo movet, ut prorsus ab omnibus omnium poetarum scriptis abstineant, non minima portione eruditionis. 1199. ΙΙ, II, 99. Accissare Ἀκκίζειν, id est accissare, Graeco proverbio dicebantur, qui, cum maxime cuperent accipere quippiam, tamen ficte recusabant; qui mos hodie quoque multis dutat. Scribunt Acco mulierem fuisse quampiam notae stultitiae, quae solita sit ad speculum cum imagine sua perinde atque cum alia muliere confabulari, ut hinc vulgo, quae stultius aut ineptius aliquid agerent, accissare dicerentur et Accus nomine compellarentur. Apparet illud etiam moribus hujus mulieris adfuisse, ut recusaret, quae tamen cupiebat, unde et accismus ficta hujusmodi recusatio dicatur. M. Tullius ad Atticum lib. epistolarum secundo: Hoc opinor: certi sumus perisse omnia; quid enim ἀκκίζόμεθα tam diu ?, id est quid dissimulamus ? Lucianus in libello De mercede servientibus: Ὁ δὲ ἀκκιζόμενος· ἄπαγε, παρὰ σοῦ δ’ ἐγώ ; id est At ille accissans aufer, inquit, ego ne abs te ? Idem in Amoribus: Πάντα δὴ περιελὼν ἀκκισμόν, id est Omni sublato accismo, id est tergiversatione. Rursus in eodem sermone: Πολὺς δὲ ὁ μετὰ τῶν ἀνδρῶν ἀκκισμός, id est Multus autem viris adest accismus. Item Philemon apud Athenaeum libro XIII: Οὐκ ἔστ’ οὐδὲ εἸς / ἀκκισμὸς οὐδὲ λῆρος, id est Nec ullus est accismus aut nugatio. Plutarchus indicat Acco et Alphito mulieres fuisse, per quas foeminae deterrerent pueros a peccando. Usurpat hanc vocem et Plato in Gorgia: Ἀλλ’ ἀκκίζῃ, ὧ Καλλίκλεις. 1200. ΙΙ, II, 100. Scytha accissans asinum Ἀκκιζόμενος Σκύθης τὸν ὄνον, id est Accissans Scytha asinum. Adversus eos, qui verbis aversantur, quod re cupiunt. Id ad hujusmodi fabulam referunt: Quidam conspecto asini caduere Scythae cuidam, qui forte aderat, dixit: En, quod cenes. Ille primum aspernatus atque abominatus, postea tamen apparavit coenavitque. Ita serme Suidas et Zenodotus. Hesychius secus effert: Σκύθης ὄνειον δαῖτα, id est Scytha asininum convivium, ut subaudias reperit, si tamen hic locus apud Hesychium mendo vacat; nam mutilum esse constat et fortassis ὄνειον dictum est pro utili, sic tamen, ut allusum sit ad asinum. 1201. II, III, 1. Aut quinque bibe, aut tres, aut ne quatuor Athenaeus libro decimo de bibacitate disputans scribit adagium hujusmodi vulgo fuisse celebratum: Ἢ πέντε πίνειν, ἥ τρία, ἥ μὴ τέτταρα, id est Aut quinque bibe, aut tria, aut ne quatuor. Praescribit modum diluendi vini. Haec autem temperatura maxime placebat antiquis, ut quinque vini cyathis duo adderentur aquae aut duobus unus. Hujus rei testem citat Ionem poetam, qui scripserit vatem quendam Palamedi praedixisse Graecos navigaturos, qui tres cyathos ad unum biberent. Idem Nicocharem in Amymone: Φαῖρε πέντε καὶ δύο, id est Salve quinque et duobus. Praeterea Amipsiam: Ἐγὼ δέ, Διόνυσος, πᾶσιν ὑμῖν εἰμι πέντε καὶ δύο, id est Ego autem Bacchus, omnibus vobis quinque et duo. Verum hac de re copiosius aliquanto Plutarchus τῶν Συμποσιακῶν decade tertia, testans convivialibus cantiunculis celebratum fuisse ἥ πέντε πίνειν, ἥ τρία, ἥ μὴ τέσσαρα, ne quis temere Plauti verba commutet, nam apud hunc quoque referuntur. Atque in hanc rem jocatur Ariston, quemadmodum in musica hemiolii proportio symphoniam reddit diapente, dupla symphoniam efficit, quae dicitur diapason, at eam, quae vocatur diatessaron, symphoniam esse praeter ceteras hebetem et obscuram et epitrito constare, itidem et in bibendi harmoniis tres esse symphonias vini ad aquam: diapente, διὰ τριῶν et diatessaron. Nam diapente symphoniam ex hemiolio constitui, si tres aquae cyathi duobus vini cyathis admisceantur. Quod si duobus admisceas duos, dupli proportionem exsistere. Diatessaron harmoniam fore, si uni vini cyatho tres aquae cyathos addideris; atque hic esse epitritum, quae proportio pertineat ad tres magistratus in prytaneo sapientes ac sobrios aut ad dialecticos, cum adductis superciliis de suis anxiis argutiis disputant. Jam si duos uni admisceas, tonum nasci maxime turbulentum et, ut appellat ipse, ἀκροθώρακα, Chordas moventem non movendas mentium, propterea quod per hunc nec omnino sobrios esse licet, nec stultitiam mero immergere. Quod si duo tribus addideris, harmoniam exsistere omnium maxime musicam, ut quae somnos invitet, tranquillitatem ac summam quietem inducat. His ita per jocum dictis adjecit Plutarchi pater priscos Jovi duas addidisse nutrices, Iten et Adrastiam, Junoni unam, nempe Euboeam, Apollini duas, Alethiam et Corythaliam, Baccho vero plures, quod hunc deum oporteat pluribus Nympharum mensuris mansuefactum ac domitum moderatiorem ac mitiorem reddere. Significat autem, vinum multa aqua diluendum. Meminit hujus adagii Plautus in Sticho, servos compotantes inducens: Sed interim, stratege noster, cur hic cessat cantharus ? Vide, quot cyathos hos bibimus. Tot, quot digiti sunt tibi in manu. Cantio est Graeca: Καὶ πέντε πῖνε, καὶ τρία πῖνε,ἥ μὴ τέτταρα. Quamquam hic Plauti locus non caret suspicione mendi. Quod autem prohibet Graeca cantio, ne quatuor biberet, ad veterum superstitionem pertinet, qua creditum est impares numeros ad omnia efficaciores esse, id quod Plinius intelligi putat in febribus dierum observatione. Porro de quaternione vitato in poculis idem libro xxviii., cap. vi., scribit ad hunc modum: Numerum quoque quaternarium Democritus condito volumine, et quare quaterni cyathi sextariive non essent potandi. Huc nimirum allusit Horatius libro Odarum tertio: Da lunae propere novae, Da noctis mediae, da puer auguris Murenae. Tribus aut novem Miscentur cyathis pocula commodis. Qui Musas amat impares, Ternos ter cyathos attonitus petet Vates. Tres prohibet supra Rixarum metuens tangere Gratia, Nudis juncta sororibus. Item Ausonius: Ter bibe vel toties ternos, sic mystica lex est, id est aut tres cyathos ad numerum Gratiarum, aut novem ad numerum Musarum. 1202. II, III, 2. Siculus mare Σικελὸς θάλασσαν, id est Siculus mare, subaudi prospectat. De his, qui denuo sollicitantur ad subeundum periculum. Natum aiunt a Siculo quodam, qui cum ficos navi portans naufragium fecisset ac deinde sedens in littore mare placidum ac tranquillum videret, velut invitans ad iterandum navigationem, dixisse fertur: Οἷδ’, ὃ θέλεις· σῦκα θέλεις, id est Novi, quid velis: ficos vis. Recensetur ab omnibus ferme proverbiorum Graecorum collectoribus. 1203. II, III, 3. Ficum cupit Σῦκον αἰτεῖ, id est Ficum petit, in eum dicebatur, qui commoditatis alicujus gratia blandiebatur. Inde natum tradunt, quod olim Athenienses agricolis blandiri soleant, ut ab illis ficos praecoquos acciperent, bene ominantes ac precantes, ut in annum sequentem fici feliciter provenirent. Rustici vero posteaquam senserunt civium blandiloquentiam eo spectare, ut ficos acciperent, in proverbium verterunt, ut commodi spe adulantem ficos petere dicerent. Aristophanes in Vespis: Σὺ δὲ νῦν σῦκά μ’ αἰτεῖς, id est Tu vero nunc ficos a me petis. 1204. ΙI, III, 4. Longum valere jussit Μακρὰν χαίρειν φράσας ταῖς ἐνταῦθα τιμαῖς, id est honoribus, qui hic sunt, longum valere jussis. Ea figura quoties ad rem, non ad hominem refertur, haud dubie proverbialis est. Rem igitur, a quo nos abdicamus, ei renuntiare dicimur ac longum valere jubere. Sumpta metaphora ab iis, qui discedunt diutius abfuturi seu numquam redituri. Est saepicule apud Lucianum et item apud alios. M. Tullius in Epistolis ad Atticum, lib. VIII: At ille πολλὰ χαίρειν τῷ καλῷ dicens contulit se Brundusium. Incertum, utrum de philosopho quopiam loquatur, qui cum solitus esset multa praeclara de honesto loqui, quod in ipso situm esset, postea, veluti renuntians philosophiae, sibi consuluerit, an de Pompeio, qui Caesarem fugit in Graeciam, incolumitatis rationem habens potius quam dignitatis. Item Hippolytus apud Euripidem: Σὴν σὴν δὲ Κύπριν πόλλ’ ἐγὼ χαίρειν λέγω, id est: Veneri tuae multum valere renuntio. Usurpat Lucianus in Jove tragoedo. Idem in apologia Ὑπὲρ τοῦ ἐν τῆ προσαγορεύσει πταίσματος interpretatur proverbium his quidem verbis: Σὸ γοῦν μακρὰν χαίρειν τὸ μηκέτι φροντιεῖν δηλοῖ, id est Hoc dictum longum valere declarat nobis non amplius curae futurum. M. Tullius Epistolarum familiarium libro decimoquinto, pro μακρὰν χαίρειν dixit nuntium remittere: Virtuti, inquit, nuntium remisisti delenitus illecebris voluptatis. Eadem forma dicimur repudiare aut renuntiare aut nuntium mittere iis, quae spreta relinquimus, metaphora sumpta a solenni more divortii, quo qui divertebat, dicere solet: Tua tibi habe. Sic enim Caius libro vigesimoquarto, titulo secundo De divortiis et repudiis, capite Divortium: In repudiis autem, id est in renuntiationibus, comprobata sunt haec verba: Tuas res tibi habeto. Item haec verba: Tuas res tibi agito. His igitur verbis peragebatur divortium in matrimonio. In sponsalibus autem, inquit, discutiendis placuit renuntiationem intervenire oportere, in qua re haec verba probata sunt: Conditione tua non utar. Ita Alcmena apud Plautum: Valeas, tibi habeas res tuas, reddas meas. Huc alludens Cicero in Antonium Frugi factus est, inquit, illam suas res sibi habere jussit. Apud jureconsultos frequens est nuntium mittere, quod fit pariter in matrimoniis atque in sponsalibus, licet diversa verborum formula, quemadmodum diximus. De rebus animi fiet jucundius, veluti si, qui dicitur ab aulica vita aliove studio recedere, de eo sic loquamur: Aulam suas sibi res habere jussit. Philologiae suas res sibi habere jussit. 1205. II, III, 5. Ficus sicus, ligonem ligonem vocat Σὰ σῦκα σῦκα, τὴν σκάφην σκάφην λέγων, id est: Ficusque ficus, ac ligonem nominans Ligonem. Senarius e comoediis Aristophanis in adagionem traductus. Quadrat in eum, qui simplici et rusticana utens veritate rem, ut est, narrat nullis verborum ambagibus ac phaleris obvolvens. Sunt enim apud rhetores figurae quaedam, quibus fit, ut turpia honeste, aspera molliter, superba modeste, mordacia blande dicantur; at qui crassiore sunt Minerva, rudius ac planius eloquuntur, suo quicque nomine signantes. Lucianus in Jove tragoedo: Ἐγὼ γάρ, ὡς ὁ κωμικὸς ἔφη, Ἄγροικός εἰμι τὴν σκάφην σκάφην λέγων, id est Nam ego, quemadmodum ait comicus, rusticanus sum et ligonem ligonem appello. Rursum in Praeceptis historiae conscribendae vult scriptorem liberum et incorruptum esse, qui rem, ut est gesta, narrans ficus ficus appellet, ligonem ligonem. Invenitur ad hunc quoque modum: Σὰ σῦκα σῦκα λέγω καὶ τὴν κάρδοπον κάρδοπον, id est Ficus ficus voco, panarium panarium. Aristophanes in Nebulis: Οὐκ ἅν ἀποδοίην οὐδ’ ὀβολὸν ἅν οὐδενί, Ὅς τις καλέσειε κάρδοπον τὴν καρδόπην, id est Ego nec obolum cuipiam persolverim, Qui cardopum tantum vocarit cardopam. Cardopus arca panaria. Ceterum poeta facit Socratem nugantem, qui contendat non esse dicendum κάρδοπον, quemadmodum dicebat Cleonymus, sed καρδόπην, ὥσπερ καλεῖς inquit, τὴν Σωστράτην. 1206. ΙI, III, 6. Domesticus testis Οἴκοθεν ὁ μάρτυς, id est Domesticus testis. Ubi quis ipse sese laudat, quasi domi testem habeat, non aliunde adductum. Huic autem testium generi quam minima fides haberi solet ac legibus ceu suspecti rejiciuntur. Paulus Pandectarum libro ii., titulo De testibus, capite penultimo: Testes, quos accusator de domo produxerit, interrogari non placuit. Rursum Codic. libro IV, eodem titulo: Etiam jure civili domestici testimonii fides improbatur. Lucianus in Jove Tragoedo: Εὖγε, οἴκοθεν ὁ μάρτυς, φασίν, id est Euge, domo adductus testis, ut dici solet. Huc allusisse videtur Seneca ad Lucilium, cum scribit in hunc modum: Exspecta me pusillum et de domo fiet remuneratio, nisi quis malit illic dono legere. Sunt Graeci scriptores, qui dicant hoc adagium convenire in eos, qui prius mentiti postea verum confitentur, veluti adacti conscientia, quae pectoris testis est. Sic Plutarchus τὴν οἴκοθεν κρίσιν vocat animi judicium, quod non corrumpitur. Nec hinc multum abhorret, quod est apud M. Tullium De oratore libro ii.: Tertium vero illud, clamare contra, quam deceat et quam possit, hominis est, ut tu, Catule, de quodam clamatore dixisti, stultitiae suae quam plurimos testes domestico praeconio colligentis. Domesticum praeconium appellavit, quod ipse suam stultitiam traduceret. Idem in ejus libri principio: Quos tum ut pueri refutare domesticis testibus: patre et C. Aculeone, propinquo nostro, et L. Cicerone patruo, solebamus. Hic simpliciter domesticos testes appellat propinqua cognatione junctos. Nihil autem magis domesticum esse potest quam sua cuique conscientia. Idem M. Tullius Cicero libro Epist. famil. ii. ad Caelium, cujus initium Raras tuas: Mea vero officia ei non defuisse tu es testis, quoniam οἴκοθεν ὁ μάρτυς, ut opinor, accidit Phania. Nam ita legendum suspicor, tametsi nonnulli lacunam expleverant his vocibus: κωμικὸς μάρτυς, nisi forte pro κωμικός magis placet οἰκιακός. Idem in oratione pro L. Flacco: Neque in toto Aemonensium testimonio, sive hic confictum est, ut apparet, sive missum domo est, ut dicitur, commovebor. Terentius: Ego hanc domi conjecturam facio. 1207. ΙI, III, 7. Boeoticum ingenium Boetii apud antiquos male audierunt vulgo stoliditatis nomine, quemadmodum superius ostensum est. Unde, quidquid insulsum esset ac stultum, id Boeoticum dicebant. Lucianus in Jove tragoedo: Ἄγροικον τοῦτο εἴρηκας καὶ δεινῶς Βοιωτικόν, id est Istud, quod dixisti, prorsus agreste est et vehementer Boeoticum. Invenitur, et Βοιωτικὸς νοῦς, id est Boeoticum ingenium, pro stupido ac stolido. Horatius in Epistolis: Boeotum in crasso jurares aere natum. Plutarchus, ipse Boeotus, cum aliis aliquot locis, tum in commentario De carnium esu scribit ab Atticis notatos Boeotos tamquam brutos et stupidos ac pingues, idque propter edacitatem, quemadmodum alibi meminimus, quod ea gens magis studuit exercendis corporibus quam animis excolendis. Unde teste Stephano quidam putaverunt nomen regioni inditum. Idem citat Ephorum, qui scripserit Athenienses rei nauticae fuisse studiosos, Thessalos equestris, Boeotos corporum exercitamentis, Cyrenaeos curribus valuisse, Lacedaemonios circa leges fuisse diligentes. 1208. ΙI, III, 8. Boeotica cantilena Βοιώτιος νόμος, id est Boeotica cantio, dicebatur, si quibus rerum initia tranquilla ac prospera fuissent, posteriora turbulenta ac tristia. Unde Sophocles scripsit: Ὅταν τις ᾂδῃ τὸν Βοιώτιον νόμον, id est Ubi quis cecinerit cantionem Boeoticam. Natum ex historia, nam Boeotii primum liberam ac pacatam agebant vitam, deinde, mortuo Laio, in varias calamitates inciderunt, ut illorum cantilena a laeto initio in luctum desiisse videatur. Citatur a Zenodoto. Atistophanes in Acharnensibus usurpare videtur pro cantione rudi atque indocta: Δεξίθεος εἰσῆλθ’ Ἀσόμενος Βοιώτιον, id est Dexitheus intrat, qui canet Boeoticum. 1209. IΙ, III, 9. Boeotica aenigmata Βοιώτια αἰνίγματα, id est Boeotica aenigmata, dicebantur oblique atque obscure dicta quaeque perdifficile percipi possent. Sumptum a fabula Sphingis, monstri Thebani. Ea proposuit Oedipo aenigma hujusmodi: Σετράπους, δίπους καὶ πάλιν τρίπους, id est Quadrupes, bipes ac rursum tripes. Id Oedipus interpretatus est hominem esse, qui puer manibus quoque pedum vice nititur, deinde confirmato gradu duobus pedibus se sustinet, donec aetas decrepita baculum ceu tertium pedem addat. Exstat epigramma Sphingis aenigma complectens ad hunc modum: Ἔστι δίπουν ἐπὶ γῆς καὶ τέτραπον, οὐ μία φωνή, Καὶ τρίπον. Ἀλλάσσει δὲ φυήν μόνον, ὅσσ’ ἐπὶ γαῖαν Ἑρπετά· κινεῖται ἀνά τ’ αἰθέρα καὶ κατὰ πόντον. Ἀλλ’ ὁπόταν πλείστοισιν ἐπειγόμενον ποσὶ βαίνῃ, Ἔνθα τάχος γυίοισιν ἀφαυρότατον πέλει αὐτοῦ, id est Est bipes in terris et quadrupes, haud eadem vox, Et tripes. Immutat speciem hoc ex omnibus unum, Quaecumque in terris reptant: volat aethera circum Perque mare. Ast ubi jam pedibus compluribus auctum Accelerat gressum, vietis tum maxima membris Segnities ac torpor adest minimumque vigoris. Hesiodus itaque in secundo Georgicon libro vetulum ac senio jam incurvum, tripedem hominem appellat: Σότε δὴ τρίποδι βροτῷ ἷσοι, id est Tunc jam tripedi mortali similes. 1210. ΙI, III, 10. Bovem in faucibus portat Βοῦν ἐπὶ γνάθοις φέρει, id est In faucibus portat bovem, in edacem olim dicebatur, ut indicant Zenodotus et Suidas. Natum, uti conjicio, vel a Theagene athleta Thasio, vel a Milone Crotoniata, quorum alter bovem solidum solus comedit, teste etiam Graeco epigrammate, tum auctore Posidippo apud Athenaeum, alter, ut narrat apud eundem Theodorus Hieropolites, in Olympiis taurum quadrimum humeris sustulit ac stadii spatio gestavit eumque eodem die solus comedit. Cujus rei meminit et Aulus Gellius in Noctibus Atticis. 1211. II, III, 11. Boeotis vaticinare Βοιωτοῖς μαντεύσαιο, id est Boeotis vaticinare, abominantis est sermo, perinde ut dicimus Hostibus ista vaticinare: Capiti cane talia demens / Dardanio, et: Hostium uxores puerique caecos Sentiant motui orientis Austri et Aequoris nigri fremitum, et: Hostibus eveniant convivia talia nostris. Aptius autem dicetur in eum, qui tristia vaticinatur, si quando precabimur, ut ea in ipsius caput recidant. Zenodotus ab eventu natum scribit, Heraclidem allegans auctorem: Olim, inquit, cum Thebani de belli eventu consulerent oraculum, vates, quae tum Dodonae responsitabat, ait eos fore victores, si quid impie patrassent. Itaque consultorum quidam arreptam Myrtilam, nam id mulieris fatidicae nomen, in lebetem aqua calida ferventem, qui forte inibi aderat, injicit. Sunt qui narrent Bombum divinum quemdam, Thebanis de belli successu sciscitantibus respondisse futurum, ut quam plurimos vincerent, si prius quempiam e ducibus immolassent, at illos Bombum ipsum interemptum immolasse atque hinc ortum proverbium. 1212. II, III, 12. Arietem emittit Ἄρνα προβάλλει, id est Arietem objicit. In rixae pugnaeque cupidum dicebatur. Antiquitus enim bellu suscepturi fetialem mittebant, qui arietem adductum in hostium fines immitteret, hoc significans pacto civitatem et agros illorum hostibus compascuos fore. Auctor Diogenianus. 1213. II, III, 13. Argenti fontes Ἀργύρου κρῆναι λαλοῦσιν, id est Argenti fontes loquuntur. Hoc adagio notabantur ii, qui stolide quidem atque indocte, sed arroganter tamen et confidenter loquerentur, opibus videlicet suis freti. Vulgus enim divitum dulci, ut ait Horatius, fortuna ebrium hoc quoque putat suis divitiis deberi, ut quidquid dixerint, id protinus velut eruditum omnes suspiciant et approbent. Quod notans Flaccus Meae, inquit, contendere noli, / Stultitiam patiuntur opes. Item alibi: Et quidquid volet, hoc veluti virtute paratum Speravit magnae laudi fore. Huc pertinet et mimus ille neutiquam invenustus: Fortuna quem nimium fovet, stultum facit. Item illud ex Antiphane apud Stobaeum: Ὁ δὲ πλοῦτος ἡμᾶς, καθάπερ ἰατρὸς κακός, Συφλούς, βλέποντας παραλαβών, πάντας ποιεῖ, id est, Opes enim nos, sicuti medicus malus, Ubi ceperint, reddunt videntes ilico Caecos. In eandem sententiam Menander in Seipsum lugente: Συφλὸς ὁ πλοῦτος καὶ τυφλοὺς / ἐμβλέποντας εἰς αὐτὸν δείκνυσιν, id est Caecae divitiae atque eos, qui se intuentur, caecos reddunt. Rursum illud ejusdem: Ὑπερήφανόν που γίγνεται λίαν τρυφή, Ὅτε πλοῦτος ἐξώκειλε τὸν κεκτημένον Εἰς ἕτερον ἦθος, οὐκ ἐν ᾧ τὸ πρόσθεν ἦν, id est Nimis insolens tum redditur lascivia, Quoties, opes qui possidet, mores repens Mutat in alienos, pristinis contrarios. Diximus alias: Foenum habet in cornu. Felicitatis comes esse solet ferocia. Pindarus in Isthmiis, hymno tertio: Εἴ τις ἀνδρῶν εὐτυχάσας ἥ σὺν εὐδόξοις ἀέθλιοις, Ἢ σθένει πλούτου κατέχει, φασίν, ἐανῆ κόρον, Ἄξιος εὐλογίαις ἀστῶν μεμίχθαι, id est Si quis vir fortunatus fuit vel in gloriosis certaminibus, vel in opulentia obtinet, ut aiunt, magnificam saturitatem, dignus, qui laudibus civium admisceatur. Quadrabit in eos quoque, quorum oratio propter opum fiduciam plus satis libera atque audax videbitur. Nam quemadmodum paupertas timiditatem adfert, itidem opulentia παρρησίαν, id est loquendi confidentiam, adducere solet. 1214. II, III, 14. Terram pro terra Γῆν πρὸ γῆς ἐλαύνεσθαι. Proverbialis est figura in hominem exulem, erronem et incertis vagantem sedibus. Aristophanes in Acharnensibus: Κἅν διώκειν γῆν πρὸ γῆς, id est Terram ante terram persequi. Item alibi: Ἐγὼ δὲ φεύγων γῆν πρὸ γῆς φοβούμενος, id est Solum at ego fugiens prae solo trepidus metu. Lucianus in Pseudomante: Ἀλλ’ ἔδει γῆν πρὸ γῆς ἐλαύνεσθαι, id est Sed oportebat ad terram pro terra vehi. Apud Latinos solum vertere dicuntur qui exilii causa migrant alio. Alciphron in Epistolis: Ἀναστᾶσα ὁπήποτε γῆν πρὸ γῆς φεύξομαι μᾶλλον, id est Demigrans quolibet fugiam potius terram terra commutans. M. Tullius in Epistolis ad Atticum, libro decimoquarto: Haec et alia ferre non possum, itaque γῆν πρὸ γῆς cogito. Significat se de fugiendo cogitare. 1215. II, III, 15. Ne ad aures quidem scalpendas otium est Proverbialis est hyperbole: cum ne minimum quidem otii superesse significamus, dicimus nec tantillum vacui temporis esse, quod ad scalpendas aures sit satis. Lucianus in Bis accusato: Οὐδ’ ὅσον κνήσασθαι τὸ οὖς, φασί, σχολὴν ἄγων, id est Ac nec tantisper otiosus, ut aurem, sicut aiunt, scalpere vacet. 1216. II, III, 16. Citius in navi cadens a ligno exciderit Θᾶττον ἄν τις ἐν πλοίῳ πεσὼν διαμάρτοι ξύλου, id est Citius alicui in navigio cadenti lignum defuerit. Hyperbole proverbialis, qua tantam ubique copiam significamus, ut, quocumque te vertas, occurrat, quod quaeris. Etenim, cum navis ipsa undique sit lignea, non potest non in lignum incidere, quisquis in ea cadit. Lucianus in Bis accusato: Ὥστε, κατὰ τὴν παροιμίαν, θᾶττον ἄν τις ἐν πλοίῳ πεσὼν διαμάρτοι ξύλου, ἥ, ἔνθ’ ἅν ἀσπίδῃ ὁ ὀφθαλμός, ἀπορήσῃ φιλοσόφου, id est Itaque, juxta proverbium, citius fiet, ut in navi lapsus non incidat in lignum, quam ut, quocumque aspexerit oculus, philosophum desideret. Taxat Lucianus philosophorum turbam tantam, ut omnia ubique plena videantur nec liceat effugere. 1217. II, III, 17. Episcythizare Ἐπισκυθίζεσθαι. Lacedaemoniorum adagio dicitur pro eo, quod est vinum merum intemperantius bibere. Et Achaeus in Aethone Satyrico Σκυθιπιεῖν sive, ut in quibusdam exemplaribus legitur, Σκυθιστὶ πιεῖν dixit pro eo, quod est ἀκρατοπιεῖν, hoc est meracius bibere. Athenaeus libro decimo Dipnosophistarum ex Herodoto et Chamaeleonte auctoribus refert Cleomenem regem Spartanum cum Scythis agentem consuetudinem et illorum ἀκρατοποσίαν, id est meripotationem, imitantem, in insaniam versum fuisse, quemadmodum interpretantur Spartani. Locus est apud Herodotum lib. sexto, cui titulum fecit Erato, addens hinc natum apud eosdem Spartanos vulgare dictum, ut si quando velint ζωρότερον πίνειν, hoc est intemperantius bibere, dicant: Ἐπισκύθισον, hoc est Minimum infundito aquae, pro eo quod dicendum erat: Ἐπίχυσον, id est Infunde aquam. Apud eundem libro undecimo Hieronymus Rhodius docet σκυθίσαι dictum pro μεθύσαι, et Athenaeus dubitat, num a Scythis scyphus, id est poculi genus, habeat nomen, ut σκύφος dictum sit quasi σκύθος, nam vocem sic immutatam ostendit apud auctores exstare. Quin et illud addit, Lacedaemonios, cum sentirent barbaros Asiaticos omnia dolis agere, vice Thimbronis eo legasse Dercyllidam, quod is nihil haberet sinceritatis Laconicae, sed ingenium subdolum, ac ferum, existimantes huic non posse dari verba, quem ob id Σκύθον appellarunt Lacedaemonii, quasi Σκύφον. Scythae autem, et Thraces ἀκρατοπόται vocantur, id est meribibi, unde plerumque convivia illorum sanguinolenta sunt et tumultuosa. Apud eumdem Anacreon, ni fallor, ἀκρατοποσίαν Σκυθικὴν πόσιν appellat, quod Callimachus verbo composito dixit ζωροποτεῖν. Atque utinam hic mos plus quam barbaricus intra Scytharum ac Thracum fines constitisset nec ad nos usque dimanasset ! Non enim solum bibimus intemperanter, verumetiam cogimus alios ad bibendum et recusantem ferro adorimur, cum inhumanius pene sit cogere ad bibendum, qui non sitiat, quam sitientem submovere a potu; quemadmodum eleganter apud Athenaeum libro decimo dixit Sophocles: Σὸ πρὸς βίαν πίνειν Ἶσον κακὸν πέφυκε τῷ διψᾶν βίᾳ, id est Cogi ad bibendum non minus grave est malum, Quam si quis acrem perpeti cogat sitim. Commode deflectas licebit ad cujusvis rei intemperantem et immodicum usum. 1218. II, III, 18. Vinum caret clavo Athenaeus eodem libro de potationibus disserens hujusmodi proverbium eleganter vulgo dici solere scribit: Σὸν οἷνον οὐκ ἔχειν πηδάλια, id est Vinum non habere clavum, propterea quod ebrietas nihil consulte neque moderate vel dicit, vel facit. Obruitur enim ratio, quae clavi vice sobrios moderatur ac gubernat. Huc pertinet Ovidianum illud: Nox et Amor vinumque nihil moderabile suadent: Illa pudore vacat, Liber Amorque metu. Non illepidum est quod apud Athenaeum lib. undecimo refert Xenophon, apud Persas fuisse vetitum, ne προχοίδας inferrent in convivium (id apparet fuisse vasculi genus, quo vinum e cratere ministri effunderent in cyathum). Id factum est, ne supra modum bibentes et animi, et corporis viribus destituerentur. Et addit eum morem adhuc apud illos servari, nec enim inferri prochoidas, sed nihilo setius tantum illos bibere, ὥστε ἀντὶ τοῦ εἰσφέρειν αὐτοὶ ἐκφέρονται, ἐπειδὰν μηκέτι δύνωνται ὀρχούμενοι ἐξιέναι, id est pro eo, quod non inferuntur prochoides, ipsi efferuntur, postea quam non amplius possunt exire saltantes. Itaque vinolentia nullis minus ignoscenda est, quam qui reipublicae clavum moderantur, hoc est regibus et magistratibus. Et divinae litterae vetant vinum dari regibus. Nec vinum, nec somnus convenit assidentibus clavo, sed interdum nulli magis indulgent vino somnoque. 1219. II, III, 19. Vinum senem etiam vel nolentem saltare compellit Ac rursus ibidem hoc item carmen proverbio jactatum scribit: Οἷνος ἄνωγε γέροντα καὶ οὐκ ἐθέλοντα χορεύειν, id est Vina senem, ut nolit, cogunt ductare choreas. Admonet nihil esse tam ineptum neque tam alienum, ad quod non incitet ebrietas. Subjicit et aliud carmen non dissimilis sententiae: Οἷνος καὶ φρονέοντας ἐς ἀφροσύνην ἀναβάλλει, id est Insanire facit sanos quoque copia vini. Idem libro quarto Dipnosophistarum adducit proverbium ex Eripho quodam comoediarum scriptore: Λόγος γάρ ἐστ’ ἀρχαῖος οὐ κακῶς ἔχων· Οἷνον λέγουσι τοὺς γέροντας, ὧ πάτερ, Πείθειν χορεύειν οὐ θέλοντας, id est Recte vetusto dicitur proverbio, Quod vina senibus persuadent, o pater, Uti, velint nolint, choreas ductitent. Huc pertinet illud Platonis libro De legibus primo: Οὐ μόνον ἄρ’, ὡς ἔοικε, ὁ γέρων δὶς παῖς γίγνοιτ’ ἄν, ἀλλὰ καὶ ὁ μεθυσθείς, id est Itaque, ut videtur, non solum senex fuerit bis puer, verumetiam temulentus. Item Horatius: Quod me Lucanae juvenem commendet amicae. 1220. II, III, 20. Ranis vinum praeministras Βατράχοις οἰνοχοεῖς, id est Ranis vinum infundis, in eum dicebatur, qui id ministraret, quo nihil esset opus ei, cui exhiberetur: veluti si quis apud indoctos multa de philosophia disserat. Ranis enim nihil opus vino, aqua palustri magis gaudentibus. Explicatur adagium a Zenodoto, Suida, Diogeniano. Pherecrates apud Athenaeum in Corianno: Ἔρρ’ ἐς κόρακας, βατράχοις οἰνοχοεῖν σε δεῖ, id est Abi in malam rem, ranis pocillari te oportuit. Objurgat enim pincernam, quod quatuor vini cyathis duos infuderit aquae. Unde licet conjicere proverbium in hos quoque convenire, qui vinum immodica diluunt aqua, ita ut aquam, non vinum, bibere videantur ranarum ritu. 1221. II, III, 21. Ovo prognatus eodem Fortassis simpliciter dictum est ab Horatio: Ovo prognatus eodem, quandoquidem ad fabulam respicit Ledae, quae gravida ex Jove in cygnum converso ovum peperit, unde gemini prognati, Castor et Pollux. Id ovum Pausanias in Laconicis refert ostendi apud Lacedaemonios suspensum teniis a testudine templi. Verum si quis hoc dictum deflectat ad iisdem natos parentibus aut ab eodem eruditos praeceptore, aut ita consimilibus ingeniis, ut eodem ovo nati videri possint, nihil aeque fuerit proverbiale, veluti si dicas: Vultus, ingenium, mores, facta ac prorsus omnia sic huic cum hoc conveniunt, ut jures eodem prognatos ovo. Aristoteles libro De generatione animalium quinto ostendit id juxta naturam fieri, si ex eodem ovo duo pulli nascantur, et quidem perfecti, si vitelli membrana dirimantur. Iidem si cohaereant et confundantur, foetum aedi monstrosum. 1222. II, III, 22. De curru delapsus Ἐξημαξομένος, id est de curru delapsus. In hodiernum quoque vulgo durat adagium in eum, qui oblitus propositi alio se transfert, aut qui in sententia labascit, ut de curru delapsus dicatur, quemadmodum ab asino delapsus. Aristophanes in Ranis: Ἐξαμαξομένη φρήν, id est Animus a curru decidens, hoc est aberrans ab instituto. Natum apparet a fabula Phaethontis, quem ferunt curru excussum. Siquidem animus velut auriga corporis est et corpus ceu vehiculum. Est et apud Platonem de animabus e caelo delapsis, quod curribus suis essent excussae. 1223. II, III, 23. Numerus Homines nullius bonae rei numerus proverbio dicuntur, etiam idiotis horum temporum. Aristophanes in Nebulis: Ὄντες λίθοι, Ἀριθμός, πρόβατ’, ἄλλως νενασμένοι ἀμφορᾶς. Horatius: Nos numerus sumus et fruges consumere nati. Translatum videri potest a calculis ad nihil aliud utilibus nisi ad numerum. Anacharsis, Plutarcho teste taxavit Athenienses, qui nummis ad rationem dumtaxat uterentur. Quamquam mihi magis arridet, ut ita numerus dicatur, quemadmodum dicunt: ἐτώσιον ἄχθος ἀρούρης et εἸς τῶν πολλῶν, id est unus e plebe. Ita Flaccus: At sum mi paulo infirmior, unus / multorum, etiam Graecam exprimens figuram. Et Seneca lib. I, epistola X: Iste homo non est unus e populo. Insignes nominantur; qui nihil habent insigne, turba sunt et numerantur tantum. Unde Flaccus: Nos numerus sumus, et Vergilius: Cadit et sine nomine vulgus. 1224. II, III, 24. Summis uti velis Ἄκροις χρῆσθαι τοῖς ἱστίοις, id est Summis uti velis, proverbiali metaphora dicuntur qui maximo conatu adnituntur atque incumbunt, aut qui omnem captant occasionem. Mutuo sumptum a nautis, quibus mos est velum in altum tollere, quo currant celerius. Aristophanes in Ranis: Ἄκροισι / χρώμενος τοῖς ἱστίοισιν, id est Utens supremis carbasis. Pindarus in Nemeis, hymno quinto: Δίδου / φωνάν, ἀνὰ δ’ ἱστία τεῖνον πρὸς ζυγὸν καρχασίου, id est Da vocem, sursum autem tende vela ad summum antennae jugum. Ut cuique res sunt secundae aut adversae, ita velum in altum tollitur. 1225. II, III, 25. Summum cape et medium habebis Ἄκρον λαβὲ καὶ μέσον ἕξεις, id est Summa cape et medio potieris. Hemistichium carminis heroici. Ubi quod obscurius et perplexius dictum significabant, admonentes rem attentius expendendam, hoc proverbio consueverunt uti. Zenodotus hinc natum tradit: Aeginetis patria pulsis de quaerenda sede consulentibus oraculum, responsum est hoc aenigmate: Ἄκρον λαβὲ καὶ μέσον ἕξεις, atque illos cacumine quodam montis occupato, circa medium incoluisse. Potest et in hanc accommodari sententiam, ut admoneamur ad res summas et egregias eniti, sic enim futurum, ut ad mediocritatem perveniamus. Summum animo destinandum, ut saltem modicis potiamur. Fit enim plerumque nescio quo modo, ut exitus citra spem et scopum praestitutum consistant. At hodie theologi quidam Aristolelici docent, quatenus liceat admittere divitias, quatenus ludere aleam, quatenus belligerari, quatenus ulcisci, cum longe satius esset divitiarum bellique et voluptatum stadium modis omnibus detestari. Ita fieri potetat, ut hoc moderatius sequeremur; nunc, dum mediocribus sumus contenti, longe infra mediocritatem dilabimur. 1226. II, III, 26. Iniquum petendum, ut aequum feras Huic affine, quod recenset Quintilianus Institutionum oratoriarum libro quarto: Nec omnino sine ratione est quod vulgo dicitur: iniquum petendum, ut aequum feras. A negotiatoribus ductum videri potest, qui callide merces longe minoris licentur, et multo pluris indicant quam pro dignitate, quo pretium saltem aequum accipiant. Non fugit haec sententia Syrum illum Terentianum in Adelphis, cum Sannionem lenonem astu tractans postulat, ut puellam Aeschino dimidio pretii tradat, atque hac arte efficit, ut leno sortem solidam percupide et rogans etiam accipiat. Jactatur et vulgo verbum hujusmodi: Qui annititur, ut auream quadrigam sibi comparet, unam certe rotam assequetur. Equidem arbitramur huc allusisse Senecam libro De beneficiis septimo: Quae, inquit, ideo petimus ultra modum, ut ad versum suum redeant. Cum dicimus meminisse non debet, hoc volumus intelligi: praedicare non debet, nec jactare, nec gravis esse. Pulchre Seneca depinxit naturam hyperboles. 1227. II, III, 27. Ad ambas usque aures Μέχρι τῶν ἀμφωτίδων, id est usque ad aures ambas, impleri dicuntur qui supra modum ingurgitant sese. Sumpta metaphora a vasculis ad ansas usque impletis. Exstat apud Suidam. 1228. II, III, 28. Servilis capillus Ἀνδραποδώδη τρίχα ἐπιδεικνύειν, id est servilem capillum prae se ferre, dicuntur qui agrestibus et inelegantibus sunt moribus. Inde ductum, quod Athenis servi manumittendi capitis pilos deradebant. Plato scribit in Alcibiade, quosdam serviles pilos in animo gestare, indoctos et stupidos significans. Citantur apud Suidam haec ex auctore nescio quo: Πολλῶν συνειλεγμένων ἀνδρῶν, οὐδὲ τὰ πάθη κατεσταλμένων, ἀλλ’ ἔτι τὴν ἀνδραποδώδη τρίχα, φασίν, ἐπιδεικνυμένων, id est Multis collectis viris, neque compositis affectibus, sed qui servilem, ut aiunt, capillum adhuc prae se ferrent. Plinius libro undecimo, capite trigesimoseptimo, rem prodigiosam tradit, homines quosdam hirsuto corde nasci. Pliniana verba sunt haec: Hirto corde gigni quosdam homines produnt nec alios fortiores esse industria, sicut Aristomenem Messenium, qui trecentos occidit Lacedaemonios. Ipse convulneratus et captus semel per cavernam latomiarum evasit, angustos vulpium aditus secutus. Iterum captus, sopitis custodibus somno, ad ignem advolutus lora cum corpore excussit. Tertio capto Lacedaemonii corpus dissecuere causa videndi, hirsutumque cor repertum est. 1229. II, III, 29. Amyris insanit Ἄμυρις μαίνεται, id est Insanit Amyris. Allegoria proverbialis, qua recte utemur, ubi quis sub insaniae praetextu rebus suis consulit, aut ubi quis solus periculum prospiciens in tempore sibi cavet, creditus interim vulgo desipere; deinde rerum eventus docet illum unum sapuisse. Ut haec sit vox velut opprobrantis socordiam iis, qui sibi non prospexerint mature neque sapere coeperint nisi accepto vulnere. Zenodotus ab historia natum ait hujusmodi: Cum Sybaritae florerent opibus, quemdam Delphos amandarunt, qui de rerum suarum successu sciscitaretur oraculum. Responsum est evertendam Sybaritarum fortunam, ubi plus honoris habere coepissent hominibus quam diis. Evenit deinde, ut servus a domino vapulans nequicquam ad deorum aras confugisset, post, ad heri monumentum confugiens, liberaretur a plagis, ut alibi dictum est. Quod simul atque conspexisset Amyris, collectis rebus suis in Peloponnesum demigravit, reliquis interim Sybaritis hominem velut insanum ridentibus. Postea idem ob fictam insaniam miraculo fuit et proverbio locum fecit. Citatur ab Eustathio in secundo Iliados libro; citatur autem ex Pausaniae rhetorico dictionario. Addit quosdam Thamyrim hunc appellare, quosdam Amyrim, abjecto thita. Solet autem more hominum evenire, ut vati tum demum habeatur fides ac laudetur, posteaquam ipsis jam premimur malis. Proinde Cassandra in tragoedia quapiam loquitur ad hunc modum, citante Plutarcho: Καὶ πρὸς παθόντων κἀν κακοῖσι κειμένων Σοφὴ κέκλημαι, πρὶν παθεῖν δὲ μαίνομαι, id est Sapiensque dicor his, malum qui sentiunt; Porro, antequam illud sentiant, insanio. 1230. II, III, 30. Sophocles. Laudiceni Qui ad ostentationem dicebant aut recitabant, vulgato convicio Sophocles et Laudiceni dicebantur. Adagium natum, ut apparet, aetate Plinii minoris, cujus verba paulo altius repetemus, quo planius proverbii sententiam intelligere liceat. Nam in epistola quadam adolescentium quorumdam ridiculam in agendis causis arrogantiam, et ambitionem taxans sic ait: At hercule ante memoriam meam, ita majores natu solent dicere, ne nobilissimis quidem adolescentibus locus erat, nisi aliquo consulari producente. Tanta veneratione pulcherrimum munus colebatur. Nunc refractis pudoris et reverentiae claustris omnia patent omnibus. Nec inducuntur, sed irrumpunt. Sequuntur auditores actoribus similes, conducti et redempti mancipes. Convenitur a conductis et redemptis in media basilica, ubi tam palam sportulae quam in triclinio dantur. Ex judicio in judicium pari mercede transitur. Inde jam non inurbane Σοφοκλεῖς, ἀπὸ τοῦ σοφοὺς καλεῖσθαι, vocantur. Iisdem Latinum nomen impositum est: Laudiceni. Hactenus Plinius. Utroque verbo notantur, qui facundi dici malebant et videri quam esse. Sophocles enim Graece dicitur ἀπὸ τοῦ σοφὸς καὶ κλέος, at illi dedita opera perperam interpretabantur: ἀπὸ τοῦ σοφοὺς καλεῖσθαι, id est ab eo, quod sapientes vocarentur. In hoc igitur est allusio festiva ad poetae tragici nomen, in Laudiceni vocabulo ad gentis nomen alluditur. 1231. II, III, 31. Quot servos habemus, totidem habemus hostes Macrobius in cenis Saturnalibus: Unde putas arrogantissimum illud manasse proverbium, quod jactatur, totidem nobis hostes esse, quot servos ? Non habemus illos hostes, sed facimus. Meminit et Seneca epistola quadragesimaseptima, cujus verba sublegisse videtur Macrobius, ut est omnium auctorum vere fucus. Admonet adagium, ne quid fidamus illis neve ex animo nobis amicos arbitremur, qui nos metu colunt. Admonet idem Plato libro De Legibus sexto, propterea quod servorum animus nequaquam integer sit, sed mentis dimidium iis ademerit Juppiter, Homero teste, quos servituti fecit obnoxios. Verus autem amor libertatis est alumnus, odit vero quisquis metuit. Unde genuinum quoddam odium insitum videtur servis in dominos. Quadrabit et in principes tyrannidem in suos exercentes. Verba Platonis sunt haec: Οὐ γὰρ ὑγιὲς οὐδὲν ψυχῆς δούλης. Οὐ δεῖ γὰρ οὐδὲ πιστεύειν αὐτοῖς τὸν νοῦν κεκτημένον. Ὁ δὲ σοφώτατος τῶν ποιητῶν φησιν· Ἥμισυ γάρ τέ νόου ἀπαμείρεται εὐρύοπα Ζεὺς Ἀνδρῶν, οὓς ἅν δὴ κατὰ δούλιον ἦμαρ ἕλῃσι, id est Nihil enim integrum neque sanum habet animus servilis. Nam nihil oportet credere his hominem, qui sapiat, siquidem poeta doctissimus ait: Dimidio mentis deprivat Juppiter illos, Servilis quoscumque viros sors ceperit unquam. Ad hunc modum referuntur a Platone. Ceterum aliter habentur apud Homerum, Odysseae ρ, nimirum hunc in modum: Ἥμισυ γάρ τ’ ἀρετῆς ἀποαίνυται εὐρύοπα Ζεὺς Ἀνέρος, εὖτ’ ἄν μιν κατὰ δούλιον ἦμαρ ἕλῃσι. Asinius Capito apud Festum Pompeium, nam is quoque proverbii facit mentionem, existimat hominum errore perperam fuisse pronuntiatum, propterea quod verisimilius sit sic esse dictum initio: Quot hostes, tot servi, quod capti victique ad servitutem adducebantur; unde etiam dicta mancipia. 1232. II, III, 32. Vocatus atque invocatus Deus aderit Oraculum olim Lacedaemoniis redditum abiit in proverbium: Καλούμενός τε κἄκλητος θεὸς παρέσται, id est Vocatus et invocatus Deus aderit. Usus erit, ubi quid significabimus etiam non accersitum neque curatum tamen eventurum, velimus nolimus: puta senectam, mortem, malefactorum poenam. Horatius huc allusit in Odis: Nec satelles Orci Callidum Promethea Revexit, auro captus. Hic superbum Tantalum atque Tantali Genus coercet, hic levare functum Pauperem laboribus Vocatus atque non vocatus audit. Fortassis respexit huc et Terentius in Eunucho: Ut vocato mihi atque invocato sit locus / semper. 1233. II, III, 33. Influit quod exhauritur Ἐπιρρεῖ τὸ ἐξαντλούμενον, id est Adfluit quod exhauritur. Ubi quis frustra sumit operam in re quapiam. Lucianus in Sectis: Ἐπιρρεῖ, κατὰ τὴν παροιμίαν, τὸ πρᾶγμα ἐξαντλούμενον, ἐς τὸ ἔμπαλιν ἥ τῶν Δαναίδων πίθος, id est Influit, juxta proverbium, negotium, dum exhauritur, ac diversum quiddam accidit atque in Danaidum dolio. De philosophiae studio loquitur, in quo quantumlibet operae sumpseris, numquam tamen deest quod te laboribus exerceat, et labor laborem serit, et juxta Sophoclem, Πόνος πόνῳ πόνον φέρει, id est Labore laborem fert labor. Zenodotus carmen proverbiale recenset hujusmodi: Ἄλλην μὲν ἐξηντλοῦμεν, ἡ δ’ ἐπεισρέει, id est Exhausimus quidem illam, at influit altera. Sumptum a nautis, navi pertusa frustra sentinam exhaurientibus, tantum humoris accipientibus fissuris, quantum ab illis educitur. Videtur ad hanc paroemiam allusisse Plato libro de legibus septimo: Σί οὖν πολλὴ αὔξη, ὅτ’ ἅν ἐπιρρέῃ ; id est Quid igitur multum augumentum, cum affluat ? Quem sane locum adducit Athenaeus libro Dipnosophiston quinto: Κατὰ γὰρ αὐτὸν δὴ τὸν Πλάτωνα ἐπιρρεῖ δὴ ὄχλος μοι τοιούτων Γοργόνων, id est Siquidem, juxtam ipsum jam Platonem, adfluit mihi turba talium Gorgonum. Seneca libro De ira secundo: Numquid ille, cujus navigium multam undique laxatis compagibus aquam trahit, nautis ipsique navigio irascitur ? Occurrit potius, et aliam excludit vim, deinde aliam egerit, manifesta foramina praecludit, latentibus et ex occulto sentinam ducentibus labore continuo resistit; nec ideo intermittit, quia quantum exhaustum est, subnascitur. Apud Athenaeum libro quarto, cum in convivio post lentem rursus aliter cocta lens apponeretur, quidam alludens ad proverbium ait: Καὶ τὴν μὲν ἐξηντλοῦμεν φακῆν, ἡ δ’ ἐπεισρέει, id est Exhauseramus lentem, at influit altera. Non dissidet ab illo, τοῦ πρώκτου περιγινομένου. 1234. ΙΙ, III, 34. Tibicinis vitam vivis Αὐλητοῦ βίον ζῆς, id est Tibicinis vitam vivis, in eum jaciebatur, qui laute quidem, sed alieno viveret sumptu. Tibicines enim, quoniam in sacris olim adhibebantur, adesse solent et in cenis pontificialibus, idque immunes. De hoc hominum genere, ni fallor, sentit Aristoteles, quaerens in Problematis, quamobrem τεχνῖται Διονυσιακοί, id est artifices Bacchanales, vix unquam bonae frugis esse consueverint. Reddit autem triplicem rationem: sive quod necessariis artibus magnam vitae partem occupati non dant operam philosophiae praeceptis, sive quod assidue in deliciis ac voluptatibus vitam agunt, sive quod egestas etiam ipsa ad vitia propellit. Problema reffertur a Gellio lib. Noctium Atticarum xx. De tibicinibus, qui Roma Tibur secesserant, narrat T. Livius primae decadis libro nono: Posteaquam perpelli nequibant, inquit, consilio haud abhorrente ab ingeniis hominum eos aggrediuntur: Die festo alii alios per speciem celebrandarum cantu epularum invitant et vino, cujus avidum ferme genus est, oneratos sopiunt atque in plaustra somno victos conjiciunt ac Romam deportant. Nec prius sensere, quam plaustris in foro relictis plenos crapulae lux eos oppressit. Refertur a Diogeniano et Suida. Musice vivere dixit Plautus pro eo, quod est voluptariam et otiosam agere vitam. Huc respexit Terentius: Vide, otium et cibus quid faciat alienus. Item Alexis apud Athenaeum in Commorientibus: Οὕτω τι τἀλλότρι’ ἐσθίειν ἐστὶ γλυκῦ, id est Usque adeo dulce est devorare non tua. Et illud apud eumdem Theopompi: Εὐριπίδου τἄριστον οὐ κακῶς ἔχον Σἀλλότρια δειπνεῖν τὸν καλῶς εὐδαίμονα, id est Sane eleganter dixit hoc Euripides, Felicem eum esse, aliena qui usque coenitet. 1235. II, III, 35. Scytharum oratio Scytharum feritas apud Graecos in proverbium cessit, ut quidquid agreste, quidquid barbarum ac saevum intelligi vellent, id Scythicum appellarent. Est apud Lucianum, cum aliis aliquot locis, tum in meretricio dialogo Chelidonii et Drosae: Σὰ μὲν ἄλλα ἡ ἀπὸ Σκυθῶν ῥῆσις, id est Reliqua quidem Scitharum oratio. Sentit in calce litterarum fuisse quiddam mitius dictum, reliqua nihil prae se ferre humanitatis. Quidam inde natum existimant, quod Scythae Dario regio nihil aliud responderint quam κλαίειν, id est ut ploraret, quae quidem ipsa etiam vox in proverbium abiit, ut plorare jubeamus, quos contemnimus. Aelianus in Εpistolis: Ἔστω σοι τοίνυν ἡ ἀπὸ Σκυθῶν λεγομένη ἀπόκρισις αὕτη· Ἐγὼ μαίνομαι καὶ φρονῶ, καὶ μισῶ τὸ τῶν ἀνθρώπων γένος, id est Itaque Scytharum, sicuti vocant, responsum hoc tibi sit: Ego insanio et sapio, et odi mortalium genus. Diogenes Laertius in Vitis philosophorum putat hoc proverbium natum esse ab Anacharsidis asperitate. Nam is Scytha natus inter celebres philosophos habitus est Athenis. Sed vero proximum est quod refert Athenaeus libro duodecimo: Scytha olim opibus ac deliciis florentes in tantam venisse ferociam, ut quoscumque populos adissent, summas nares viris amputarent; horum mulieres Thracum uxoribus corpora subulis pingerent; denique cunctis sub illorum dominatu lacrimosa fuerit servitus, ut in posteros derivatum sit proverbium: ἡ ἀπὸ Σκυθῶν ῥῆσις, id est Scythica jussio sive praescriptio, et ἀποσκυθίσαι dicatur ferro caesariem amputare (quod praeter Athenaeum indicat et Stephanus). Denique σκύθρωψ et σκυθπωπός pro torvo, tristi, austero ac truculento ab ejus gentis moribus dictum videtur, et σκύζεσθαι irasci, quod ea gens ut supra modum iracunda. 1236. II, III, 36. Accipit et glebam erro Δέχεται καὶ βῶλον ἀλήτης, id est Accipit et glebam erro. Hemistichium carminis heroici, dici solitum in eos, qui nihil gravantur aut aspernantur, sed, quidquid datur, quantumlibet pusillum, id boni consulunt. Neque intempestive dicetur etiam in illos, qui rerum inopia laborantes quidvis undecumque libenter accipiunt, donec ad fortunam commodiorem emergant. Originem adagionis ad hujusmodi casum referunt: Aletes quidam Corintho pulsus adhortante oraculo tentavit, si posset in patriam redire. Atque interim rustico cuipiam factus obvius cibum mendicavit. Ille ludibrii, opinor, causa glebam ex agro sublatam porrexit. Aletes eam tamquam felix omen accipiens effatus est: Δέχεται καὶ βῶλον Ἀλήτης. Hujus Aletae mentionem facit et in Corinthiacis Pausanias. Plutarchus in Problematibus haud omnino dissimilem historiam recenset, unde proverbium ortum videri queat: Enianes, inquit, post sedes jam saepius aliunde alio transmutatas tandem in agrum Inacho vicinum descenderunt, quem id tempus Inachienses et Achaei obtinebant. Oraculum autem proditum erat, si in agrum eos recepissent, futurum, ut veteres incolae pellerentur, novi vero, si quid a volentibus accepissent, agrum retinerent. Temo quidam igitur inter Enianes vir sollers et catus sumpta pera mendici habitu ad Inachienses accessit. Ibi cum per risum et contumeliam rex mendicanti cibum cespitem dedisset, in peram conjecit ac velut eo contentus statim e conspectu se subduxit, nec praeterea quidquam rogavit. Seniores tum rei novitate, tum oraculi recordatione submoniti rege adito censent hominem neutiquam esse negligendum nec e manibus omittendum. Quod ubi sensisset ille, fuga sibi consuluit: votaque protinus hecatombe et Apolline invocato furtim abiit. Postea congressi praelio Enianes pulsis Achaeis et Inachiensibus, illorum agros occupaverunt. Haec ferme Plutarchus. Itaque competet in illos quoque, qui magnum quiddam molientes quidvis et patiuntur et faciunt, ut voti sui compotes aliquando fiant. 1237. II, III, 37. Stentore clamosior Proverbialis hyperbole Stentore clamosior. Juvenalis: Ut Stentora vincere possit. Sumptum a fabula Stentoris, cujus meminit Homerus Iliados ε, eique ferream, hoc est invictam, attribuit vocem: Στέντορι εἰσαμένη μεγαλήτορι, χαλκεοφώνῳ, Ὃς τόσον αὐδήσας χ’, ὅσον ἄλλοι πεντήκοντα, id est Stentoris in specie validi, cui ferrea vox, qui Quinquaginta alios aequans clamore, sonoque. Graeci μεγαλοφώνους appellant. 1238. II, III, 38. In orbem circumiens Lucianus in Hermotimo ἅπαντας ἐν κύκλῳ περιελθών, id est omnes in circulo obiens, dixit, mirum si proverbiali figura, quae durat etiam in hodiernum apud vulgus illitteratum, pro eo, quod est usque ad unum omnes, nemine praeterito. Unde et Latinis dictum est ambire, quod singulos prensarent, et obire provinciam, quod qui suspicit administrationem, nusquam non adesse oporteat. Lepidius erit, si accommodetur, ad res animi, veluti si dicas: In consultando πάντα ἐν κυκλῷ commoda atque incommoda circumspicienda. 1239. II, III, 39. Optimum aliena insania frui Optimum aliena insania frui Plinius Secundus Naturalis historiae lib. decimooctavo, cap. quinto, nominatim proverbii loco citat, Eodem, inquiens, pertinet, quod agricolam vendacem oportere esse dixit, fundum in adolescentia conserendum sine cunctatione, aedificandum non nisi consito agro, tunc quoque cunctanter. Optimum est, ut vulgo dixere, aliena insania frui, sed ita, ut villarum tutela non sit oneri. Hactenus Plinius. Idem totidem verbis refertur a Plinio juniore in Epistolis de Reguli stultitia loquente, hominis ridicule ambitiosi, sed tamen ad excitanda studia non inidonei. Admonet adagium, ut ex aliorum erratis ipsi cautiores efficiamur et alienis periculis reddamur prudentiores, et aliorum desipientia nobis sapiendi praebeat occasionem. Vulgo jactatus versus est in eandem sententiam: Felix, quem faciunt aliena pericula cautum. Cicero in epistola quadam bellum esse scripsit, ex aliorum erratis suam vitam in melius instituere. Plautus item: Feliciter sapit, qui alieno periculo sapit. Exstat et hujusmodi quidam mimus, Publianus, uti conjicimus. Ex vitio alterius sapiens emendat suum, et Demea Terentianus jubet ex aliis exemplum capere. Potest et in hunc accipi sensum, ut is dicatur aliena frui insania, qui alienis fruitur malis, ipse in tuto consistens. Nulla enim voluptas minoris constat neque ulla solet esse jucundior. Sumptum videri potest proverbium ex Sophoclis tragoedia, cui titulus Ajax flagellifer, apud quem Ajace per insaniam gloriante, quod hostes sustulisset, cum saevisset in pecudes, Pallas Ulyssem ad hoc spectaculum invitat his verbis: Οὐκοῦν γέλως ἥδιστος εἰς ἐχθροὺς γελᾶν, id est Ridere de hoste risus est suavissimus. 1240. II, III, 40. Ingens telum necessitas Ingens telum necessitas. De re inevitabili. Livius primae decadis libro quarto: Necessitate, quae ultimum ac maximum telum est, superiores estis. M. Tullius lib. De amicitia: Nec vero negligenda est fama, nec mediocre telum ad res gerendas existimare oportet benevolentiam civium. Utitur eodem adagio quodam in loco Plinius avunculus. Est aliquoties apud Livium: Huic rei aliud invenietur telum, et Eam rem hoc telo maxime parabant, ut pro consilio rationeque ac via gerendi negotii capi videatur. Fortassis sumpta metaphora a venantibus, qui telo appetunt, quod capere volunt. Unde et certa dicentur tela consilia, quae numquam fallunt. 1241. II, III, 41. Adversum necessitatem ne dii quidem resistunt Ἀνάγκῃ οὐδὲ θεοὶ μάχονται, id est Necessitati ne Dii quidem resistunt. Haec sententia Simonidi tribuitur. Sumpta est ex Homero. Refertur duobus locis a Platone, libris De legibus septimo et quinto: Ἀλλ’ ἔοικεν ὁ τὸν θεὸν πρῶτον παροιμιασάμενος εἰς ταῦτ’ ἀποβλέψας εἰπεῖν, ὡς οὐδὲ θεὸς ἀνάγκῃ μήποτε φανῆ μαχόμενος, id est Sed apparet eum, qui primum admiscuit deum proverbio, haec spectasse, cum dicit, quod ne deus quidem unquam visus est cum fato pugnare. Idem in Convivio: Πολλὰ δὲ καὶ τοῖς θεοῖς ἐγίγνετο, ὡς λέγεται, διὰ τὴν τῆς ἀνάγκης βασιλείαν, id est Multa vero et acerba diis acciderunt, ut dicitur, ob necessitatis regnum. Item libro De legibus quinto scribit τὴν ἀνάγκην οὐδὲ τοὺς θεοὺς βιάζεσθαι, id est ne deos quidem cogere posse necessitatem. T. Livius: Pareatur necessitati, quam ne dii quidem superant. Palladius: Necessitas feriis caret. Euripides in Helena: Λόγος γάρ ἐστιν οὐκ ἐμός, σοφῶν δ’ ἔπος, Δεινῆς ἀνάγκης οὐδὲν ἰσχύειν πλέον, id est Namque illud est sapientium dictum, haud meum: Nihil necessitate dira fortius. Exstat apud Graecos versus proverbialis: Ὑπὸ τῆς ἀνάγκης πάντα δουλοῦται τάχα, id est In servitutem cuncta agit necessitas. Euripides in Hecuba: Στερὰ γὰρ ἀνάγκῃ, id est Rigida namque necessitas. Horatius: Si figit adamantinos Summis verticibus dira necessitas Clavos... Poetae Necessitatem deam faciunt, Parcarum matrem, quae et ipsae ineluctabiles atque inexorabiles vocantur. Hanc Necessitatem philosophi fatum appellant, quae est aeterna rerum series necessario cohaerentium, cui veluti cedens Juppiter apud Maronem Fata, inquit, viam invenient; et tragicus quidam apud Senecam: Ducunt volentem fata, nolentem trahunt. 1242. ΙΙ, III, 42. Squillas a sepulcro vellas Σκίλλας ἀπὸ σήματος τίλλειν, id est Squillas a sepulcro vellere, jubebantur, qui parum sanae mentis esse viderentur. Hac enim herba malum hoc expiabatur antiquitus. Theocritus in Bucolicis: Σκίλλας ἰὼν γραίας ἀπὸ σάματος αὐτίκα τίλλοις, id est I, squillas ab anus quam primum velle sepulcro. Innuit illum, quod in certamine canendi superatus sit, adeo iracunde ferre, ut periculum sit, ne vertatur in insaniam. Et alter simile quiddam refert: Ἐνθὼν τὰν κυκλάμινον ὄρυσσέ νιν εἰς τὸν Ἅλεντα, id est Hinc abiens fluvio infodias cyclaminon Halenti. Dioscorides lib. ii. demonstrat cyclaminon Romanis dici rapum, efficacem detrahendo e capite phlegmati. Atque inter cetera ejus remedia hoc quoque commemorat, sucum illius melli admixtum inseri naribus ac lanam hoc imbutam digito imponi ad purgandam capitis pituitam; hujus radicem dissectam reponi asservarique, non secus ac squillae; denique contusam et in pastillos redactam valere adversus veneficia, quae Graeci philtra vocant. 1243. ΙΙ, III, 43. Jucundi acti labores Jucundi acti labores. M. Tullius libro De finibus bonorum et malorum secundo: Quid, si etiam jucunda memoria praeteritorum malorum, ut proverbia nonnulla veriora sint quam vestra dogmata ? Vulgo enim dicitur: Jucundi acti labores. Ex ipsa hominum natura sumptum adagium. Est enim hoc insitum omnibus, ut jucunda cuique sit anteactorum malorum aut periculorum secura recordatio commemoratioque, praesertim insignium, fatalium et quae cum turpitudine conjuncta non sint, veluti bellorum, naufragiorum atque id genus discriminum. Unde dictum est ab Horatio: Gaudent ubi vertice raso Garrula securi narrare pericula nautae. Hoc proverbium, ortum ab Homero ceu fonte, a diversis deinde scriptoribus varie est usurpatum. Exstat autem apud hunc Odysseae libro decimoquinto: Νῶι δ’ ἐνὶ κλισίῃ πίνοντέ τε δαινυμένω τε Κήδεσιν ἀλλήλων τερπώμεθα λευγαλέοισιν Μνωομένω. Μετὰ γάρ τε καὶ ἄλγεσι τέρπεται ἀνήρ, Ὅς τις δὴ μάλα πολλὰ πάθῃ καὶ πόλλ’ ἐπαληθῆ, id est At nos in scamnis vescentes atque bibentes Tristibus inter nos recreemus pectora fatis Commemorando. Etenim fit, uti post gaudeat actis, Aspera quisquis multa tulit per multa vagatus. Citatur et locus hic, et proverbium ab Aristotele Rhetoricorum libro primo, ubi commemorat, quae cuique natura vel jucunda sint, vel molesta. Vergilius Homerum aemulatus: Forsan et haec olim meminisse juvabit. Item in tragoediis Seneca: Quod fuit durum pati, meminisse dulce est. Circumfertur Graecis et hujusmodi trimeter proverbialis: Ὡς ἡδὺ τοῖς σοφοῖσι μεμνῆσθαι πόνων, id est Memoria dulcis jam peracti olim mali. Cicero videtur indicare sumptum ex Euripide. Nec male, inquit, Euripides (concludam, si potero, Latine, Graecum enim hunc versum nostis omnes): Suavis est laborum praeteritorum memoria. Constat versus, si pro suavis legas suave, nisi malis priscorum more elidere s aut, quod est commodissimum, omittere verbum est (nisi mavis subjicere post laborum). 1244. II, III, 44. Auloedus sit qui citharoedus esse non possit M. Tullius in oratione pro Murena, comparationem faciens jureconsultorum et oratorum, Itaque mihi plerique videntur, inquit, initio hoc multo maluisse, post, cum id adsequi non potuissent, isthuc potissimum sunt delapsi. Ut aiunt in Graecis artificibus eos auloedos esse, qui citharoedi fieri non potuerint, sic nonnullos videmus, qui oratores evadere non potuerunt, eos ad juris studium devenire. Hactenus Cicero. Recte dicetur in eos, qui malunt in multo inferiore ordine alicujus haberi momenti quam inter excellentes negligi, quemadmodum Julius Caesar maluit in frigido oppidulo primus esse quam Romae secundus. Nec male quadrabit in eos, qui desperatione meliorum ad humiliora sese conferunt. Citatur idem adagium in Decretis ex Augustino in monachos malos ad clericorum gregem desciscentes. 1245. II, III, 45. Colophonem addidit Σὸν κολοφῶνα ἐπέθηκεν, id est colophonem addidit, dici consuevit, cum summa manus rei cuipiam imponitur, aut cum accredit id, sine quo negotium confici non potest. Originem adagionis indicat Strabo lib. Geographiae suae decimoquarto, scribens Colophonios olim cum navalibus copiis abundasse, tum equestribus usque adeo praecelluisse, ut ubicumque gentium bellum gereretur, quod confici non posset, Colophoniorum equitum auxilio profligaretur, atque inde vulgo natum proverbium: κολοφῶνα ἐπέθηκεν, id est Colophonem addidit. Refertur a Diogeniano proverbium. Indicavit et Festus Pompeius, scribens colophonem dici solere, cum aliquid finitum significaretur, tametsi locum eum arbitror non vacare mendo. In eum sensum usus est Plato De legibus secundo: Ἐπὶ τοίνυν τῆς μέθης χρείᾳ τὸν κολοφῶνα πρῶτον ἐπιθῶμεν, id est Itaque de usu temulentiae primum Colophonem imponamus, etiam si apud Platonem legimus χορείᾳ, praecessit enim de chorea mentio. Ac mox: Οὗτος, ὧ ξένοι, ἡμῖν, εἰ ξυνδοκεῖ, κολοφὼν ἐπὶ τῷ περὶ οἴνου λόγῳ ῥηθέντι εἰρήσθω, id est Hic nobis, hospites, si vobis idem videtur, colophon sermoni de vino habito dictus esto. Idem in epistola ad Dionysium tertia: Σὸν κολοφῶνα, ὧ θαυμάσιε, τοῖς ὑποσχέσεσιν ἁπάσαις νεανικώτατον ἐπέθηκας, id est Colophonem, vir praeclare, pollicitis omnibus maxime juvenilem imposuisti. Rursus in Theaeteto: Καὶ ἐπὶ τούτοις τὸν κολοφῶνα ἀναγκάζω προσβιάζων τὴν χρυσῆν σειράν, id est Et ad haec adigo colophonem, vi compellens auream illam catenam. Sentit enim Socrates Homerum per auream catenam significasse solem, cujus motu servantur omnia, protinus interitura, si steterit. Praecipuum igitur argumentum, quo probet quiete corrumpi universa, motu servari, appellat colophonem. Item Aristides in Themistocle: Κἀνθαῦτα κολοφὼν τοῦ λόγου, id est Atque hic orationis summa. Plutarchus in libello De musica, tametsi stilus prope clamitat illius non esse: Σούτους τοὺς στίχους, ἀγαθὲ διδάσκαλε, κολοφῶνα τῶν περὶ τῆς μουσικῆς λόγων πεποίημαι, id est, Hos versus, bone praeceptor, colophonem eorum, quae de musica disputata sunt, feci. Idem in libello De prudentia animantium dixit κορυφήν: Ἵνα δὲ κορυφὴν ὁ λόγος ἐπιθεὶς ἑαυτῷ παύσηται, Ut autem oratio sibi fastigium imponens finem faciat. Gregorius Theologus in libello De fuga sua: Εἷμι γὰρ ἐπ’ αὐτὸν ἤδη τὸν κολοφῶνα τοῦ λόγου, id est Jam enim venio ad ipsum sermonis colophonem. Sunt qui admoneant proverbium usurpari de extremis malis. Ad eum modum usus videtur Chrysostomus in epistola ad Innocentium Romae episcopum Hesychius admonet colophonem interdum dici graculum, quod, ut opinor, summis aedium fastigiis avis ea soleat imponi, velut admonens, juxta cornicem Hesiodiam, ut homines sibi componant nidos, neque enim semper fore aestatem. Latinis item dictum est apicem imponere. M Tullius in Catone majore: Apex autem senectutis est auctoritas. Reliqua pete a proverbio, quod alibi retulimus, Colophonium suffragium. Coronidem addere diximus alibi. 1246. II, III, 46. Nullum otium servis Οὐ σχολὴ δούλοις, id est Non est otium servis, refertur ab Aristotele lib. Politicorum septimo. Sumptum a servorum conditione, quibus heri nullum concedunt otium, imo paulo plus etiam imponunt operae, quam illi praestare possint, ut quam sunt in demenso parci, tam sint in operarum pensis liberales. Dicetur in eos, quibus propter obnoxiam ministeriis sordidioribus conditionem non vacat honestis disciplinis operam dare. Nam artes liberales hinc dicuntur, quod iis ingenui incumberent, utpote quibus et otium, et res suppetebat. Accommodabitur haudquaquam inscite et in improbos, quorum ingenium ita vitiis occupatur, ut non possint egregias artes perdiscere. Nihil enim occupatius servitute, nulla autem servitus gravior, quam si quis vitiis serviat, maxime cum is plurimos habeat dominos eosque plurimum inter se dissidentes et ob id neutiquam eadem imperantes. Etenim si quando segnities jubet in medios dormire dies, avaritia contra jubet prima luce adesse in portu; cum tenacitas indicit parsimoniam, amor jubet profundere. Solus itaque sapieνs et liber est, et in otio vivit. 1247. ΙΙ, III, 47. Titanas imploras Σιτᾶνας καλεῖς, id est Titanas invocas. Ubi quis suis diffisus viribus alienum implorat auxilium. Sumptum a Gigantum fabula, in qua Juppiter suo timens Olympo Titanas in auxilium accersivit. Id, quod proverbiali quoque metaphora Latini veteres quiritari dicebant, auctore Nonio Marcello. Tractum a more Romanorum, qui vi oppressi Quirites invocabant, sic enim appellant cives Romanos. Refertur adagium a Diogeniano. Lepidior fiet allegoria, si longius a simplici figura recedat: veluti si quis theologus non potens se divinis tueri litteris ad philosophorum rationes ses transferat, Σιτᾶνας καλεῖ. 1248. II, III, 48. Homo bulla Πομφόλυξ ὁ ἄνθρωπος, id est Homo bulla. Proverbium hoc admonet humana vita nihil esse fragilius, nihil fugacius, nihil inanius. Est enim bulla tumor ille inanis, qui visitur in aquis momento temporis enascens simul et evanescens. M. Terentius Varro in praefatione, quam scripsit in libros De agricultura, Cogitans, inquit, esse properandum, quod si, ut dicitur, homo est bulla, eo magis et senex. Annus enim octogesimus admonet me, ut sarcinas colligam, antequam proficiscar e vita. Lucianus item in Charonte vitas hominum bullis hujusmodi similes facit, quarum aliae, simul atque natae sunt, protinus evanescunt, aliae paulo diutius durant, omnes brevissimis quibusdam intervallis aliae succedunt aliis. Neque quicquam profecto potuit excogitari, quod melius repraesentaret, quam nihil sit haec vita nostra. Primum quanto discrimine prodimus in lucem ! Deinde quam destituta, quantis obnoxia periculis infantia ! Quam fugax adolescentia ! Quam praeceps juventa ! Aristoteles in libris politicis, itemque Rhetoric. lib. III vigorem humani corporis tradit jam evanescere anno ferme XXXV, animi undequinquagesimo. Hippocrates extremam hominis aetatem terminat quadragesimonono. Jam si pueritiam et senectam deducas de ratione aevi, quaeso, quantulum est hoc, quod relinquetur ? Et hoc ipsum tantis circumscriptum angustiis, sexcenta morborum genera quotidie infestant nec pauciores impetunt casus: ruinae, venena, naufragia, bellum, terraemotus, lapsus, fulmen, et quid non ? Alius acini granum glutiens praefocatus est. Est, quem potus cum lacte pilus strangularit. Neque defuit, cui stiria gelu durata, delapsa tecto, subitum attulerit exitium. Et hoc est animal illud, quod tantos molitur tumultus cujusque cupiditatibus orbis hic angustus est ! Hoc loco Plinii verba adscribere libet ex lib. vii. vitae fragilem brevitatem scite depingentis: Incertum, ac fragile nimirum est hoc munus naturae, quidquid datur nobis, malignum vero et breve in iis etiam, quibus largissime contingit, universum utique aevi tempus intuentibus. Quid, quod aestimatione nocturnae quietis dimidio quisque spatio vitae suae vivit ? Pars aequa morti similis exigitur aut poenae, nisi contingit quies. Nec reputantur infantiae anni, qui sensu carent, nec senectae in poenam vivacis. Tot periculorum genera, tot morbi, tot metus, tot curae, toties invocata morte, ut nullum frequentius sit votum. Natura vero nihil hominibus brevitate vitae praestitit melius. Hebescunt sensus, membra torquentur, praemoritur visus, auditus, incessus, dentes etiam ac ciborum instrumenta, et tamen vitae hoc tempus annumeratur. Ad bullarum similitudinem accedit nobilis illa Homeri comparatio de caducis arborum foliis. Sic enim Glaucus apud hunc loquitur Iliados sexto: Οἵηπερ φύλλων γενεή, τοίη δὲ καὶ ἀνδρῶν· Υύλλα τὰ μέν τ’ ἄμενος χαμάδις χέει, ἄλλα δέ θ’ ὕλη Σηλεθόωσα φύει, ἔαρος δ’ ἐπιγίγνεται ὥρη, id est, Tale quidem genus est hominum, quale est foliorum, Quorum haec ventus humi fundit, rursum illa virescens Profert silva, simul veris jam afflaverit aura. Hoc carmine Pyrrhonem academicum peculiariter delectatum fuisse testatur Diogenes Laertius. Rursus Homerus Iliados Υ: Οἳ φύλλοισιν ἐοικότες ἄλλοτε μέν τε Ζαφλεγέες τελέθουσιν, ἀρούρης καρπὸν ἔδοντες, Ἄλλοτε δ’ αὖ φθινύθουσιν ἀκήριοι, id est Frondibus arboreis similes nunc ubere fetu Exuperant laetique satis vescuntur agrorum, Nunc rursum intereunt evanescuntque caduci. Idem alio rursum loco quopiam: Οὐδὲν ἀκιδνότερον γαῖα τρέφει ἀνθρώποιο, id est Nil homine enutrit tellus infirmius alma. Menander apud Plutarchum in libello consolatorio ad Apollonium: Σὸ δὲ κεφάλαιον τῶν λόγων· ἄνθρωπος εἷ, Οὗ μεταβολὴν θᾶττον πρὸς ὕψος καὶ πάλιν Σαπεινότητα ζῷον οὐδὲν λαμβάνει. Καὶ μάλα δικαίως, ἀσθενέστατον γὰρ ὅν Υύσει, μεγίστοις οἰκονομεῖται πράγμασιν, id est Caput atque summa orationis haec: homo es, Quo non aliud est animal usquam, quod modo Surgat, modo cadat citius atque crebrius. Ac jure sane, quippe debilissimum Cum sit, negotia administrat maxima. Euripides apud eumdem: Ὁ δ’ ὄλβος οὐ βέβαιος, ἀλλ’ ἐφήμερος, Καὶ ἡμέρα μία τὰ μὲν καθεῖλεν ὑψόθεν, Σὰ δ’ ἦρ’ἄνω, id est Nec stabilis est felicitas. Sed in diem durans et unicus dies Et hac ab alto traxit, haec et sustulit Ab imo in altum. Quo quidem in loco Demetrius Phalereus poetam, alioqui laudatum ob elegantiam, taxasse legitur, qui non ἡμέραν μίαν, id est unum diem, sed στιγμὴν χρόνου, id est temporis punctum dicere debuerit. Pindarus vicit etiam Homericam similitudinem, ut qui hominem non frondes, sed umbrae somnium vocarit. Locus est in Pythiis hymno VIII: Ἐπάμεροι. Σί δὲ τίς ; Σί δ’ οὔτις ; Σκιᾶς ὄναρ / ἄνθρωπος, id est Diurni. Quid autem aliquis ? Quid autem nullus ? Umbrae somnium homo. Nihil inanius umbra, videtur enim esse, cum nihil sit. At hac quoque reperit quiddam inanius, nimirum umbrae somnium; ut nemo possit dicere: hic est aliquis, neque rursum: hic est nullus, quod tam subita sit rerum humanarum immutatio, ut qui videtur aliquid esse, mox sit nullus, et qui videtur perisse, mox sit aliquis. Aeschylus apud Stobaeum umbrae fumi similem facit hominis vitam: Σὸ γὰρ Βρότειον σπέρμ’ ἐφήμερα φρονεῖ, Καὶ πιστὸν οὐδὲν μᾶλλον ἥ καπνοῦ σκιά, id est Caduca molitur genus mortalium, Neque certa res est ulla, nec tuta, haud magis Atque umbra fumi. Sophocles item in Ajace: Ἄνθρωπός ἐστι πνεῦμα καὶ σκιὰ μόνον, id est Nil aliud ac umbra atque flatus est homo. Pindarus in Nemeis, hymno undecimo: Εἰ δέ τις ὄλβον ἔχων μορφᾶ παραμεύσεται ἄλλων Ἔν τ’ ἀέθλοισιν ἀριστεύων ἐπέδειξεν βίαν, Θνατὰ μεμνάσθω περιστέλλων μέλη Καὶ τελευτὰν ἁπάντων γᾶν ἐπιεσσόμενος, id est Si quis autem opes possidens forma praecellat ceteris et in certaminibus fortiter se gerens ostendit robur, meminerit, quod membra circumfert mortalia, quod finem omnium terram aditurus est. Hac sententiam inscribi conveniebat aulis, poculis, auleis et insignibus principum, potius quam illa gloriosa: Qui volet ? et Adhuc longius, aliaque hujus generis. Nil autem venustius illa comparatione rosarum repente nascentium, senescentium, et intereuntium cum hominum vita. Carmen exstat titulo Maronis, quod etiam si Vergilianam venam non admodum resipit, tamen ita scatet gratiis, leporibusque, ut ab auctore non solum eruditissimo, verum etiam festivissimo, quisquis is fuit, profectum appareat. Huc pertinet, quod poetae fingunt, mortales omnes a Parcarum filis pendere, quibus insectis protinus decidant; atque alios quidem a candidis, alios a pullis suspendi filis; rursum alios in sublime sublatos pendere, alios terrae vicinos. Omnium tamen hanc eandem esse sortem, ut simul atque inexorabilis Atropos pollice filum secuerit, ilico decidat, is qui pendebat; nec ullum esse discrimen, nisi quod majore tumultu decidit is, qui pendebat altius. Rides et hos lusus esse jocosque poeticos existimas ? Lusus quidem, sed saevus ille nimiumque procax fatorum lusus, quem utinam in gregarios, et inutiles homines dumtaxat exercerent, in quos convenit Homeri illud: ἐτώσιον ἄχθος ἀρούρης, ac non etiam viros caelesti praeditos ingenio, tum autem principes optimos ante diem e medio tollerent. A quibus non solum non abstinent hanc ludendi licentiam: verumetiam his quasi dedita opera videntur insidiari, nimirum ambitiosa quadam invidentia, ut hoc ipsum sibi licere declarent palamque faciant omnem mortalem, quicumque is fuerit, ex aequo bullam esse. Quantam rei litterariae jactura nuper mors immatura terris eripuit Paulum Canalem patricium Venetum, juvenem quidem illum vix dum annos natum vigintiquinque, sed Deum immortalem, quam felici ingenio, quam acri judicio, quam ubere facundia, quanta linguarum, quanta disciplinarum omnium scientia praeditum ! Nihil sua referre putavit inexorabile fatum, quod tantum adferret dispendium bonis litteris, quibus ille jam succurrere non instrennue coeperat, quod tam grave desiderium excitaret litterarum cultoribus, quod tantos fructus, tantas studiosorum spes repente incideret. Jam vero Philippi principis mei tam immaturum interitum equidem nec memorare possum ob acerbissimum illius desiderium, neque rursus, quandoquidem locus admonuit, praeterire fas est propter singularem etiam illius in me benignitatem. Hunc unum fortuna principum omnium, quos unquam sol vidit, optimum, maximum, ornatissimum terris ostendit, sed, heu facinus !, ostendit tantum ac vel protinus subduxit. Nam quaenam sunt vel naturae dotes, vel ornamenta fortunae, quid divinitus a superis dari potest mortalibus, quod in illo non fuerit et eximium, et cumulatissimum ? Primum quam heroica corporis proceritas, quanta formae tum dignitas, tum gratia ! Quis oculorum vigor ! Quam felix indoles, quae firmitas membrorum, quod robur, qui status, quae habitudo ! Nam de natalium splendore quid attinet dicere ? In quibus tot reges, tot imperatores, tot heroas invenies, ut ne fingi quidem possit quicquam illustrius, amplius, luculentius. Accedebat ad haec arcana vis quaedam divinitus insita, qua fiebat, ut non secus ac magnes quidem regum, gentium, suorum, externorum, breviter omnium mortalium anomos in sui raperet amorem, adeo ut non solum conspectus congressusque, sed vel auditum modo Philippi nomen nescio quomodo miram quamdam excitaret benevolentiam. Qua quidem re quid potest summo principi contingere felicius ? Augebat fatalem hanc amabilitatem singularis quaedam morum comitas dexteritasque. Itaque regum ac nationum omnium tam mirus in hoc amando consensus erat, ut etiam qui Paulo ante bello conflictabantur, jam positis armis pari studio ad ornandum Philippum incumberent. Adeo pacis, concordiae, gratiarum ac gaudiorum plena erant omnia, ubicumque terrarum adfulsisset ille. Quem veterum ducem, quem triumphum non contemnat is, qui spectarit, quantum verae benevolentiae, quantum studiorum, quantum ornamentorum duabus illis in Hispaniam profectionibus certatim contulerunt tot reges, tot procores, tot nationes: Gallia, Sabaudia, Hispania, Germania, Britannia ? Multum ornamenti sibi putabat adjungi, quisquis in Philippum ornamenti quippiam contulisset. Quibus de rebus noster exstat Panegyricus. Adjunge ad haec uxoris fecunditatem, liberos omnes incolumes, patrem, ut infinita decora verbo complectar, Maximilianum. Adde tot reges adfinitatis etiam vinculis adglutinatos. Adde imperii magnitudinem, in qua natus, adde regni luculentiam, in quod ascitus. Adde paternae majestatis successionem, adde tantarum regum spes, quae tali indoli, talibus fatis, talibus debebantur moribus, certas, si quid omnino certum esse superi voluissent in rebus mortalium. Quae jam contigerant, erant maxima atque hoc majora, quod non, quemadmodum plerisque, vi, sanguine et alienis calamitatibus accreverant. Vix enim aliter ingentia possidentur imperia. Nihil erat in tot felicitatis Philippi nostri calculis cruentum, nihil cum ullius dolore jacturave conjunctum. Quae vero impedenbant, sic impendebant, non ut invasurus ea videretur, sed ut recusare non liceret. Tot, inquam, dotes, tot ornamenta, tot gentium studia, tot regum optata, tam justa, tam pia patris amantissimi vota, tot patriae gaudia, tam amplas spes, tantam orbis exspectationem repente properata mors intersecuit nimisque crudeli docuit exemplo neminem esse mortalem usqueadeo coelitibus vicinum, quin bullam sit. Sed jam dudum tempus est, ut his omissis ad institutum negotium recurrat oratio, ne quis merito calumniari possit nos in mediis adagios declamare. Quamquam video Plinium in hujusmodi locos causa voluptatis frequenter digredi. Me dolor a proposito nonnihil transversum egit, non illectavit amoenitas. 1249. II, III, 49. Optimum non nasci Venustissimam et omnium litteris celebratam sententiam usurpat Plinius Secundus in praefatione septimi libri, ubi collectis innumerabilibus tum nativitatis nostrae periculis, tum vitae incommodes ita concludit: Itaque multi exstitere, qui non nasci optimum censerent aut quam ocyssime aboleri. Hanc M. Tullius a Sileno profectam scribit, quam libro De consolatione sic extulit teste Lactantio: Non nasci longe optimum nec in hos scopulos incidere vitae. Proximum autem, si natus sis, quam primum mori et tamquam ex incendio effugere violentiam fortunae. Citat idem Lactantius duos hos scenarios Graecos, quos Athenaeus libro Dipnosophistarum tertio ostendit esse Alexidis comici: Σὸ μὴ γενέσθαι μὲν κράτιστόν ἐστ’ ἀεί· Ἐπὰν γένηται δ’, ὡς τάχιστ’ εἷναι τέλος, id est Haud unquam in auras prodiisse potissimum est; Aboleri, ubi sis natus, ilico proximum est. Adducit et Theognidem: Ἀρχὴν μὲν μὴ φῦναι ἐπιχθονίοισιν ἄριστον Μηδ’ ἐσιδεῖν αὐγὰς ὀξέος ἠελίου, Υύντα δ’ ὅπως ὤκιστα πύλας ἈἹδαο περῆσαι, id est Non nasci omnino primum est mortalibus atque Haud unquam solis cernere triste jubar, Verum ubi sis natus, quamprimum invisere Manes. Citatur et ex Euripide: Ἐγὼ τὸ μὲν δὴ πανταχοῦ θρυλλούμενον Κράτιστον εἷναί φημι, μὴ φῦναι βροτῷ, id est Quod ubique celebre est, dictum ego verum puto, Homini esse prorsus optimum non nascier. Succinit huic Menander: Ὃν οἱ θεοὶ φιλοῦσιν, ἀποθνήσκει νέος, id est Quem diligent dii, juvenis ille tollitur. Exstat in hanc sententiam epigramma Posidippi sive, quemadmodum aliis placet, Cratetis Cynici et huic e diverso respondens Metrodori. Quae quoniam elegantissima sunt, non gravabor adscribere. Crateris est hujusmodi: Ποίην τις βιότοιο τάμοι τρίβον; Εἰν ἀγορῆ μὲν Νείκεα καὶ χαλεπαὶ πρήξιες, ἐν δὲ δόμοις Υροντίδες. Ἐν δ’ ἀγροῖς καμάτων ἅλις, ἐν δὲ θαλάσσῃ Σάρβος. Ἐπὶ ξείνης, ἥν μὲν ἔχῃς τι, δέος Ἢν δ’ ἀπορῆς, ἀνιηρόν. Ἔχεις γάμον, οὐκ ἀμέριμνος Ἔσσεαι· οὐ γαμέεις, ζῆς ἔτ’ ἐρημότερον. Σέκνα πόνοι, πήρωσις ἄπαις βίος. Αἱ νεότητες Ἄφρονες, αἱ πολιαὶ δ’ ἔμπαλιν ἀδρανέες. Ἦν ἄρα τοῖν δοιοῖν ἑνὸς αἵρεσις· ἥ τὸ γενέσθαι Μηδέποτ’ ἥ τὸ θανεῖν αὐτίκα τικτόμενον. Id nos ex tempore sic utcumque vertimus: Quod nam iter humanae cupias insistere vitae ? Quoquo te vertas, omnia plena malis. Litigiis causisque forum strepit usque molestis, Perpetua cruciat sollicitudo domi. Enecat assiduis rus triste laboribus; undas Et freta si sulces, mille pericla premunt. Viventi peregre si res tibi suppetit ampla, Cuncta miser metues nec bene tutus ages; Rursum si vacuae pendebunt aere crumenae, Ut durum ac miserum est hospitem egere virum ! Conjugium sequeris, quanta hic te cura sequetur ! Desolatus eris, si sine conjuge eris. Si tollis sobolem, multo educenda labore est; Non tolles orbi lumine vita vacat. Si juvenis fueris, vaga et inconsulta juventa est; Viribus effoeta est cana senecta suis. Ergo quid reliquum est, quaeso, nisi, sanus ut optes Alterutrum: aut numquam tristibus e sinibus Materni prodisse uteri, aut ubi protinus illinc Exieris, Stygias abdier in latebras ? Metrodori sic habet huic diversum: Παντοίην βιότοιο τάμοις τρίβον. Εἰν ἀγορῆ μὲν Κύδεα καὶ πινυταὶ πρήξιες, ἐν δὲ δόμοις Ἄμπαυμ'. Ἐν δ’ ἀγροῖς φύσιος χάρις, ἐν δὲ θαλάσσῃ Κέρδος. Ἐπὶ ξείνης, ἥν μὲν ἔχεις τι, κλέος· Ἢν δ’ ἀπορῆς, μόνος οἷδας. Ἔχεις γάμον, οἷκος ἄριστος Ἔσσεται· οὐ γαμέεις, ζῆς ἔτ’ ἐλαφρότερος. Σέκνα πόθος, ἄφροντις ἄπαις βίος. Αἱ νεότητες Ῥωμαλέαι, πολιαὶ δ’ ἔμπαλιν εὐσεβέες. Οὐκ ἄρα τῶν δισσῶν ἑνὸς αἵρεσις· ἥ τὸ γενέσθαι Μηδέποτ’ ἥ τὸ θανεῖν. Πάντα γὰρ ἐσθλὰ βίου. Quod ipsum etiam ad hunc modum vertimus: Quamlibet imo viam vitae ingrediare licebit: Undique blanditur plurima commoditas. Contio si placet atque forum, hinc uberrima famae Materia, hinc ingens gloria colligitur, Hic bene tractandis prudentia callida rebus Exeritur; rursum vita quieta domi est. Rura petis, vario illic oblectamine mentem Naturae facies pascet amoena tuam; Dulcia praedives lucra suppeditaverit aequor. Si peregre vivis resque tibi superest, Multus honos comitatur; habes nihil, ergo pudoris Est minus: ipse tibi conscius unus eris. Uxor ducta tibi est, domus optima proinde futura est Non ducta est, curis exoneratus ages. Si tibi dulce patris cognomen pignora nata Donant, et quod ames, unde et ameris, erit; Orbus ages, orbi est sine sollicitudine vita, Quam patribus sobolis ferre alitura solet. Ut constant viridi roburque vigorque juventae, Commendat pietas sic sua caniciem. Nil igitur video causae, cur alterutrum optes: Aut nasci nunquam, aut interiisse statim, Quandoquidem humanae quae tandem est portio vitae Non optanda bonis atque adamanda suis ? Exstat in hanc sententiam et Ausonii Carmen non inelegans, in quo collectis omnibus hujus vitae malis concludit ad hunc modum: Ergo Optima Graiorum sententia: quippe homini aiunt Non nasci esse bonum aut natum cito morte perire. In hac opinione videntur et Thraces fuisse, quibus mos erat in lucem aeditos lachrymis prosequi, mortuos conviviis et tripudiis. Hujus rei meminit Quintilianus Institutionum oratoriarum libro quinto, item Plinius et Valerius Maximus. Herodotus in quinto Historiae suae libro, a quo haec fabula profecta est, ait Trausos gentem esse Thracibus finitimam, quae caetera quidem cum Thracum moribus concordet, unum illum habeat peculiare, quod aedito infante propinqui circumsidentes cum ploratu commemorent, quantum calamitatum illi sit perferendum vitam ingresso; contra, defunctum hominem cum lusu laetitiaque efferant recensentes, quam multis malis subductus sit. Plutarchus De audiendis poetis e tragico quopiam hos senarios refert, quos Aristides in Themistocle Euripidis esse docet: Σὸν φύντα θρηνεῖν, εἰς ὅσ’ ἔρχεται κακά, Σὸν δ’ αὖ θανόντα καὶ πόνων πεπαυμένον Φαίροντας εὐφημοῦντας ἐκπέμπειν δόμων, id est Plorare natum ut maxima ingressum mala, At mortuum vitaeque subductum malis Efferre laetos gratulantesque aedibus. Senserunt veteres vitam humanam per se miseram et calamitosam esse. Proinde Homerus passim δειλοὺς βροτούς, id est miseros mortales, appellat, et hunc aemulatus Maro: Optima quaeque dies miseris mortalibus aevi Prima fugit. Menander apud Stobaeum sufficere putat ad calamitosi nomen, ut homo sis: Ἄνθρωπος· ἱκανὴ πρόφασις εἰς τὸ δυστυχεῖν. Homerus Iliados ω: Ὣς γὰρ ἐπεκλώσαντο θεοὶ δειλοῖσι βροτοῖσι, Ζώειν ἀχνυμένους, id est Sic etenim statuere dei mortalibus aegris, Ut vivant curis districti. Idem Iliados ρ · Οὐ μὲν γάρ τί πού ἐστιν ὀιζυρώτερον ἀνδρὸς Πάντων, ὅσσα τε γαῖαν ἔπι πνείει τε καὶ ἕρπει, id est Nil aeque miserum est ut homo, quaecumque animantum Vitalesque trahunt auras serpuntque per arva. Sophocles in Oedipo Colonaeo: Μὴ φῦναι τὸν ἅπαντα νικᾶ λόγον, id est Non nasci omnem superat rationem. Eleganter et Menander apud Plutarchum libello De animi tranquillitate: Ἄρ’ ἐστὶ συγγενές τι λύπη καὶ βίος, id est Cognata sunt haec sibi, dolere ac vivere, quod hominum vita suapte natura multis molestiis sit obnoxia. Nec illepide Plautus in Bacchidibus: Vixisse nimio satius est quam vivere. 1250. II, III, 50. Tamquam in speculo. Tamquam in tabula Hyperbolae proverbiales sunt et hae: καθάπερ ἐν κατόπτρῳ, καὶ ὥσπερ ἐν γραφῆ, id est tamquam in speculo, tamquam in tabula. De re vehementer evidente perspicuaque. Terentius in Adelphis: Denique Inspicere tamquam in speculum vitas omnium Jubeo. Plato libro De legibus X: ὡς ἐν κατόπτροις, id est tamquam in speculis. Propterea quod inter multa, quae rerum referunt imagines, velut aqua, aes politum, gemmae quaedam, nihil aeque perspicue reddit simulacra, ut vitru plumbo sublitum. Nam vitrum quidem, ut rarum ac pellucidum maxime capax est imaginum, verum acceptas non perinde continet ob pellucentiam; proinde sublitum plumbum ob nigrorem aliquem naturaeque densitatem sistit impressam imaginem neque dilabi sinit. Evanescunt enim simulacra non secus atque candelae lumen in sole, quoties excipiuntur in corpore nimium tenui perspicuoque velut in aere, pura aqua, crystallo vitroque non obscurato corporis alicujus oppositu. Rursum in nimium densis et obscuris non haerent, velut in silice lignove. Proinde natura, sollertissima rerum omnium architectrix, oculum animantium ad speculorum imaginem finxisse videtur, quippe parti pellucenti nigrorem quendam adjunxit a tergo, quo sublato protinus tollatur et videndi facultas. Unde scite dictum est illud, ut speculum oculus est artis, ita oculum esse naturae speculum. Illud miraculo dignum, speculum non modo clarissime repraesentare simulacra rerum omnium, quaecumque objecta sunt, verumetiam intervalla, colores, motus, breviter res ipsas pene dixerim evidentius, quam sunt, hoc uno discrimine, quod adversa refert. Cujus causa haec est, quod species, quae a corpore solido per aerem manat ad speculi superficiem, simplex puraque est, unde fit, ut non alia sit aversa quam adversa. Quibus de rebus acutissime multa disseruit Ambrosius Leo Nolanus noster in Quaestionibus suis. Jam ars picturae a rudibus initiis profecta eo subtilitatis excrevit, ut non oculis hominum, sed etiam avibus, imposuerit, effeceritque, ut veras res esse crederent, quae coloribus erant fucata. 1251. II, III, 51. Salsitudo non inest illi Ἅλμη οὐκ ἔνεστιν αὐτῷ, id est Salsitas non inest illi. In infacetos et fatuos ac stupidos. Sal enim primum maximeque commune condimentum videtur. Plinius libro trigesimoprimo indicat, metaphoram esse sumptam ab usu salis, quod in omnibus cibis sit condimenti vice et aviditatem invitet. Ergo hercle, inquit, vita humana sine sale nequit degere, adeo necessarium elementum est, ut transierit intellectus ad voluptates animi quoque, nam ita sales appellantur: omnisque vitae lepos, et summa hilaritas laborumque requies non alio magis vocabulo constat. Atque hinc insulsa oratio, quae nihil habeat leporis, et insulsus homo, moribus inelegantibus. Contra salsum dicterium, quod acrimonia quadam mordeat, et sales vocant festiviter, et argute dicta, non sine illecebra quadam mordacitatis: Seneca non vult sales nostros dentatos esse. Quintilianus Institutionum libro sexto capite De risu: Salsum, inquit, in consuetudine pro ridiculo tantum accipimus. Natura non utique hoc est, quamquam et ridicula oporteat esse salsa. Nam et Cicero omne, quod salsum, ait esse Atticorum, non quia sint maxime ad risum compositi, et Catullus, cum dicit: Nulla in tam magno est corpore mica salis, non hoc dicit, nihil in corpore ejus esse ridiculum. Salsum igitur erit, quod non erit insulsum, velut quoddam simplex orationis condimentum, quod sentitur latente judicio, et velut palatum excitat, quod et a taedio defendit orationem. Sane tamen, ut ille in cibis paulo liberalius aspersus, si tamen non sit immodicus, adfert aliquid propriae voluptatis, ita hi quoque in dicendo habent quiddam, quod nobis faciat audiendi sitim. Hactenus ille. Porro Catulli carmen, quod Fabius citat sic habet: Quintia formosa est multis; mihi candida, longa, Recta est: haec et ego singula confiteor. Totum illud formosa nego, nam nulla venustas, Nulla in tam magno corpore mica salis. Quo quidem in loco stultissime carpit Fabium Catullianus interpres, quasi poetae verba parum perpenderit, cum ipse dormitans Fabii verba parum perpenderit. Negat enim Fabius salsum vocari, quidquid ridiculum sit, etiam si vulgo sic usurparent indocti. Allusit ad hoc adagium Terentius in Eunucho: Qui habet salem, qui in te est, fatuum militem et insipidum intelligi volens, cui postea, simili ironia Atticam tribuit eloquentiam. M. Tullius Philippica ii: At etiam quodam loco facetus esse voluisti. Quam id, dii boni, non decebat ! In quo est tua culpa nulla, aliquid enim salis ab uxore mima trahere potuisti. Salem dixit festivitatem. Refertur a Diogeniano et Zenodoto. 1252. II, III, 52. Acetum habet in pectore Huic germanum est Plautinum illud in Bacchidibus: Nunc experiar, sit ne acetum tibi cor acre in pectore. Legitur et alias apud hunc ipsum: Ecquid habet acetum in pectore ? pro eo, quod est Num sapit ? Num quid habet astutiae ? Num ut salsa, itidem et acida palatum juvant acuuntque et irritant stomachum ? Horatius in Sermonibus acetum pro mordacitate dixit: At Graecus, postquam est Italo perfusus aceto, Persius exclamat. Et hoc ipsum: aceto perfundere, proverbii speciem habet; sicut et illud ex Sermonibus Horatianis: At idem, quod sale multo Urbem defricuit, charta laudatur eadem. 1253. II, III, 53. Solus sapit Narrat Diogenes Laertius Chrysippum philosophum usqueadeo sibi placuisse, ut consultus a quodam, cui potissimum filium suum philosophiae praeceptis instituendum traderet, sibi committendum responderit. Nam si quem, inquit, alium me praestantiorem arbitrarer, ipse apud hunc philosophiae darem operam. Unde et illud Homericum de eo vulgo jactatum fuisse, quod solus saperet, reliqui vero umbrae ferrentur. Est autem apud Homerum Odysseae K de vate Tiresia, cui uni Proserpina dederit, ut etiam vita defunctus saperet; reliquas umbras volitare, et eas quidem nihil aliud quam umbras: Σῷ καὶ τεθνειῶτι νόον πόρε Περσεφόνεια Οἴῳ πεπνύσθαι, τοὶ δὲ σκιαὶ ἀἹσσουσιν, id est Ἱ Huic etiam extincto dederat Proserpina mentem, Solus uti saperet, reliquis volitantibus umbris. Usurpatur et a Platone, tamquam proverbii loco; unde licet conjicere carmen hoc Homeri unum fuisse ex iis, quae plurima Macrobius scribit adagionum instar solere celebrari. Sic et Cato senior de Scipione juniore pronuntiavit, ut narrat Plutarchus in Praeceptis civilibus ac rursum in Apophthegmatis Romanorum· Οἷος πέπνυται, τοὶ δὲ σκιαὶ ἀἹσσουσι, id est Ille sapit solus, volitant alii velut umbrae. Apte dicitur de iis, qui tanto intervallo reliquos omnes post se relinquunt, ut illi nihil nisi umbrae prae his esse videantur planeque, quemadmodum Graeci dicunt, λῆρος καὶ φλυαρία, id est nugae deliriaque. 1254. II, III, 54. Canem excoriatam excoriare Κύνα δέρειν δεδαρμένην, id est canem excoriare excoriatam, Suidas ait dici solere de iis, qui iterum ea patiuntur, quibus aliquando fuerunt afflicti. Aristophanes in Lysistrata, nam hanc quoque nomine hujus inscriptam invenio: Σὸ τοῦ Υερεκράτους, κύνα δέρειν δεδαρμένην, id est Juxta Pherecratem detrahere cutem cani Detracta cui jam est. Diogenianus ait convenire in eos qui frustra sumunt operam. Sunt qui putent magis convenire, cum quis affligit afflictum. Confine est illi, quod alibi diximus: Ἄσκον δέρεις, id est Utrem excorias, quod usurpat Aristophanes in Nebulis. 1255. II, III, 55. Perque enses, perque ignem oportet irrumpere Διὰ καὶ μαχαιρῶν, καὶ πυρὸς ῥίπτειν δέει, id est Perque ignem eundum est et per enses impetu, cum significamus quidvis periculi subeundum. Aristoph. in comoedia cui titulus Lysistrata: Κἄν με χρή, διὰ τοῦ πυρὸς Ἐθέλω βαδίζειν id est Et si per ignem siet opus, Transire cupio. Et Terentius ait parasitum non gravaturum, vel e flamma cibum petere. Calliae adulatores taxavit comoedia: Ὅτι οὐ πῦρ οὐ σίδηρος Οὐδὲ χαλκὸς εἴργει Μὴ φοιτᾶν ἐπὶ δεῖπνον, id est Quod non ignis, non ferrum neque aes prohibuerit illos, quo minus ventitarent ad coenam. Haec citat Plutarchus ex Eupolide. Refert eadem in libello De discrimine adulatoris et amici. Horatius item: Per mare pauperiem fugiens, per saxa, per ignes Impiger extremos currit mercator ad Indos. M. Tullius Tusculanarum quaestionum lib. secundo: Quae flamma est, per quam non cucurrerint, qui haec olim punctis singulis colligebant ? id est Quid non vel fecerunt, vel perpessi sunt ? 1256. II, III, 56. Non impetam lingua Οὐκ ἐπιγλωττήσομαι, id est Non incessam lingua. Figurae novitas in proverbium abiisse videtur auctore Diogeniano. Aristophanes in Lysistrata: Περὶ τῶν Ἀθηνῶν δ’ οὐκ ἐπιγλωττήσομαι, id est At lingua Athenas neutiquam incessam mea. Hesychius citat Aeschylum in Heraclidis. Graecis ἐπιγλωττεῖσθαι est linguae conviciis incessere, quasi dicas inlinguare, quemadmodum a vola dicimus involare. Proprie vero pertinet ad male ominantes. Rapiuntur enim dicta in omen velut in augurium venturi mali, bonive. Unde semper a maledictis temperandum. Pindarus in Pythiis hymno quarto inter ceteras virtutes laudat et linguam a maledictis temperantem: Ὀρφανίζει μὲν κακὰν γλῶσσαν φαεννᾶς ὀπός, id est Privans malam linguam voce dilucida. Interpres citat in hanc sententiam carmen Hesiodi: Μηδὲ κακῶν ἑτάρων, μηδ’ ἐσθλῶν νικητῆρα, id est Haud solitum sociis certare bonisve malisve. Uti licebit, cum significabimus nos de re quapiam periculosa nolle verba facere, veluti: De rebus principum aut potentum οὐκ ἐπιγλωττήσομαι. Verbum inde ductum, quod qui temere loquuntur, ὅτι ἅν ἐπὶ γλῶτταν ἔλθοι, loqui dicuntur, sicut alibi monstravimus. 1257. II, III, 57. Harena sine calce Ut auctor est Suetonius, Caligulae Caesari usque adeo placebat ardor ac vis in dicendo, ut Senecae orationem sine calce arenam sit solitus appellare tamquam dissolutam ac nervis carentem et ordine, quae quodammodo compages est totius sermonis suo quicque loco disponens. Quanquam autem Caligula multa parum integrae mentis dedit argumenta, tamen in hoc judicio minimum aberravit a scopo. Seneca fertur impetu quodam, minime serviens ordini; hoc inter egregias virtutes habet nevi. Male cohaeret harena, ni calcem admisceas. Confine illi, quod alio dictum est loco: Scopae dissolutae. 1258. II, III, 58. Lupus hiat Λύκος ἔχανεν, id est Lupus hiat, dicebatur, si quis re multum sperata multumque appetita frustratus discederet. Aiunt enim lupum praedae inhiantem ritu late diducto accurrere, qua si frustretur, obambulare hiantem. Aristophanes in Lysistrata: ΟἸσι πιστὸν οὐδὲν εἰ μή περ λύκῳ κεχηνότι, id est Queis nihil fidum ac tutum est, inhianti nisi lupo. Item Lucianus in Gallo: Εἰσῄειν οὖν, μάτην λύκος χανὼν παρὰ μικρόν, id est Ingrediebar itaque, cum parum abfuisset, ut lupus hians discederem. Dionysius Sophista in epistola quapiam: Ἆρα μὴ λέληθα ἐμαυτὸν εἰς παροιμίαν ἐλθών, καὶ γέγονα λύκος χανὼν διὰ κενῆς; id est Num insciens in proverbium incidi factusque sum lupus frustra hians ? Apud Athenaeum libro decimoquarto citantur haec ex Eubulo: Ἔπειγ’ ἔπειγε, μή ποθ’ ὡς λύκος χανὼν Καὶ τῶνδ’ ἁμαρτὼν ὕστερον συχνὸν δραμῆς, id est Properato, propera, more ne lupino hians Frustratus his in posterum curras diu. 1259. II, III, 59. Porcellus Acarnanius Φοιρίσκος Ἀκαρνάνιος, id est Porcellus Acarnanius, in mollem et amabilem atque in deliciis habitum dicebatur. Lucianus in Dialogis meretriciis: Λεῖός μοι, φασί, Φαιρέας καὶ χοιρίσκος Ἀκαρνάνιος, id est Lenis mihi, ut aiunt, Chaereas et porcellus Acarnanius. Allusum opinor ad porcellum, quem inducit Aristophanes ἐν Ἀχαρνεῦσιν symbolum eorum membrorum, quibus obscenae voluptates peraguntur. 1260. II, III, 60. Megaricum machinamentum Μεγαρικὴ μηχανή, id est ars Megarensis, dicitur, cum dolo et astu res agitur, non syncera fide. Olim enim Megarenses vulgo male audiebant tamquam fraudulenti ac ficti, quod aliud sentire soleant, aliud loqui, ut indicat Aristophanis interpres. Citatur apud Suidam hic senarius: Ἀλλ’ ἔστι γάρ μοι Μεγαρικά τις μαχανά, id est Sed enim ars adest mihi quaepiam Megarensium. Est autem apud Aristophanem in fabula, cui titulus Ἀχαρνῆς. Celebrantur Megarensium vascula fictilia. Vide, num huc spectet proverbium. Deinde constat Euclidem Socraticum fuisse Megarensem, qui suscepit scholam Megaricam. Hic fuit insignis machinarum artifex. Fieri potest, ut hinc natum sit adagium. Ad haec est civitas ejusdem nominis in Thessalia Pontica. Et de Thessalico commento dictum est alias; Sphinges Megaricas post referemus. 1261. II, III, 61. Servus servo praestat, dominus domino Δοῦλος πρὸ δούλου, δεσπότης πρὸ δεσπότου, id est Servoque servus potior est herusque hero. Senarius est proverbialis admonens in eodem hominum genere non statim omnes aequales esse, verum hominum habendam esse rationem, non tantum conditionis: veluti generosus antecellit suopte genere plebeium, verum est non mediocre discrimen inter generosum et generosum, itidem inter plebeium et plebeium, adeo, ut quosdam plebeios nonnullis ingenuis anteponas. Aristoteles libro Politicorum primo: Σὰ μὲν ἐντιμότερα ἔργα τὰ δ’ ἀναγκαιότερα, καὶ κατὰ τὴν παροιμίαν· Δοῦλος πρὸ δούλου, δεσπότης πρὸ δεσπότου, id est Quaedam ministeria honoratiora, quaedam autem magis necessaria, et juxta proverbium: Heroque herus servoque servus est prior. 1262. II, III, 62. Daedali opera Δαιδάλεια ποιήματα, id est Daedalea opera, dicuntur, quae novo artificio fabricata sunt et admirando. Hinc natum, quod cum veteres illi plastae formas animalium caecas fingerent et immobiles, Daedalus insolito artificio primus et oculos induxit, et nervis quibusdam additis effecit, ut huc atque illuc moverentur, adeo scite, ut spectantibus vivere atque ingredi viderentur. Unde ferunt quaedam Daedali signa vinciri pedibus, ne aufugiant. Hujus rei meminit Plato in Menone, his quidem verbis: Ὅτι τοῖς Δαιδάλου ἀγάλμασιν οὐ προσέσχηκας τὸν νοῦν. Ἴσως δὲ οὐδ’ ἔστιν παρ’ ὑμῖν. Πρὸς τί δὲ τοῦτο λέγεις; Ὅτι καὶ ταῦτα, ἐὰν μὲν μὴ δεδεμένα ᾖ, ἀποδιδράσκει καὶ δραπετεύει, ἐὰν δὲ δεδεμένα, παραμένει. Σί οὖν δή; Σῶν ἐκείνου ποιημάτων λελυμένον μὲν ἐκτῆσθαι οὐ πολλῆς τινος ἄξιόν ἐστι τιμῆς, ὥσπερ δραπέτην ἄνθρωπον· οὐ γὰρ παραμένει. Δεδεμένον δὲ πολλοῦ ἄξιον, id est Quoniam non animadvertisti Daedali signa. Fortassis ne sunt quidem apud vos. Quorsum istuc dicis ? Quoniam illa quoque, ni revincta fuerint, discedunt, atque aufugiunt; sin vincta sint, consistunt. Quid tum postea ? Si quod ex illius operibus solutum possideas, haudquaquam magno aestimandum, perinde quasi servum possideas fugitivum; neque enim apud te manet. Sin autem vinctum, id magno aestimandum sit. Idem in Hippia majore sic refert, quasi de priscis et obsoletis dici soleat: Εἰ ἄρα νῦν ἡμῖν, ὧ Ἱππία, ὁ Βίας ἀναβιοίῃ, γέλωτ’ ἅν ὄφλοι πρὸς ὑμᾶς· ὥσπερ καὶ τὸν Δαίδαλόν φασιν οἱ ἀνδριαντοποιοί, νῦν εἰ γενόμενος τοιαῦτ’ ἐργάζοιτο οἸα ἦν ἀφ' Ὠν τοὔνομ' ἔσχε, καταγέλαστον ἅν εἷναι, id est Si sane nunc, o Hippia, Bias reviviscat, risum apud vos tulerit; quemadmodum et horum temporum statuarii de Daedalo narrant, si nunc vivens talia proferat opera, qualia erant illa, unde famam, ac nomen adeptus est, deridiculum fore. Meminit et Aristoteles libro Politicorum primo, de seruis loquens, quos ait nihil aliud esse quam instrumenta viva: Εἰ γὰρ, inquit, ἠδύνατο ἕκαστον τῶν ὀργάνων κελευσθὲν ἥ προαισθανόμενον ἀποτελεῖν τὸ αὑτοῦ ἔργον, ὥσπερ τὰ Δαιδάλου φασὶν ἥ τοὺς τοῦ Ἡφαίστου τρίποδας, οὕς φησιν ὁ ποιητὴς αὐτομάτους θεῖον δύεσθαι ἀγῶνα, οὕτως αἱ κερκίδες ἐκέρκιζον αὐταὶ καὶ τὰ πλῆκτρα ἐκιθάριζεν, οὐδὲν ἅν ἔδει οὔτε τοῖς ἀρχιτέκτοσιν ὑπηρετῶν οὔτε τοῖς δεσπόταις δούλων, id est Etenim si fieri posset, ut unumquodque instrumentum, vel jussum, vel per se praesentiens suum opus perageret, quemadmodum aiunt Daedali statuas facere et Vulcani tripodes, quos poeta scribit ultro in divinum certamen prodiisse, itidem et pectines per se texerent, et plectra cithara canerent, haud quaquam opus haberent, neque architecti ministris, neque domini servis. Locus, quem citat Aristoteles, est apud Homerum Iliados sexto. Meminit idem De anima libro primo, refellens opinionem Democriti censentis animam ita movere corpus, ut ipsa prius mota moveret. Ait enim Democritum tale quiddam afferre, quale sit apud Philippum comoediarum scriptorem. Is enim scripsit a Daedalo ligneam Venerem fabricatam fuisse, quae moveretur argento vivo infuso. ΟἸον, inquit, Δημόκριτος, παραπλησίως λέγων Υιλίππῳ τῷ κωμῳδοδιδασκάλῳ φησὶ γὰρ τὸν Δαίδαλον κινουμένην ποιῆσαι τὴν ξυλίνην Ἀφροδίτην, ἐγχέαντ’ ἄργυρον χυτόν. Proinde proverbium ad varios usus poterit accommodari. Vel ubi res inusitata arte confectas significabimus. Nam Homerus artificiosa daedala vocat: Ὅς χερσὶν ἐπίστατο δαίδαλα πάντα Σεύχειν, id est Qui manibus norat fabricari daedala cuncta. Item Pindarus in Olympiacis: Καὶ δεδαιδαλμένοι ψεύδεσι ποικίλοις ἐξαπατῶντι μῦθοι, id est Et arte confictae mendaciis variis fallunt fabulae. Et Vergilius daedalam Circem vocat, quod novis et admirandis artibus homines verteret in feras. Quin et orationis poliendae artifices λογοδαιδάλους, et opsoniorum parandorum peritos ὀψοδαιδάλους appellant Graeci. Vel cum inconstantiam et instabilitatem cujuspiam significabimus. Sic enim apud Platonem in Euthyphrone Socrates argumenta non consistentia Daedaleis operibus similia videri dicit, Euthyphron autem respondet Socratem sibi pro Daedalo esse, quippe qui rationes suas non sinat consistere, rursus coarguens et evertens, quod paulo ante visus sit approbare. 1263. II, III, 63. Furemque fur cognoscit et lupum lupus Ἔγνω δὲ φώρ τε φῶρα, καὶ λύκος λύκον, id est Furemque fur cognovit et lupum lupus. Aristoteles septimo libro Moralium Eudemiorum hunc quoque senarium citat inter adagia similitudinis. Amant enim vulgo mutuo qui similibus vitiis laborant, praecipue fures. Et lupi latronum instar collecti grassantur. Videmus in quibusdam ob arcanam ingeniorum cognationem protinus amorem nasci, contra adversus alios odium ob naturae dissimilitudinem. Ad hanc similitudinem ac dissimilitudinem Democritus referebat omnes omnium rerum causas, adeo ut interrogatus de cane semper eidem lateri incubante, quamobrem id faceret, responderit: Ὅτι ἔχει τι κεραμίδι ὅμοιον ἡ κύων, id est Quoniam habet canis aliquid cum illo latere simile. Id obiter narrat Aristoteles libro Magnorum moralium secundo inter proverbia similitudinis, irridens Democritum. Quid enim simile habet later cum cane ? Nec tamen a Democrito multum absunt medici quidam, qui ad omnem percontationem objiciunt nobis nescio quam occultam rerum proprietatem. 1264. II, III, 64. Terra amat imbrem Ἐρᾶ μὲν ὄμβρου γαῖα, id est Nam terra gaudet imbre, ubi quis desiderat ea, quae sibi novit accommoda conducibiliaque. Citat hoc hemistichium veluti proverbiale Aristoteles libro Moralium Eudemiorum septimo ostendens non solum similitudinem conciliatricem esse amicitiae, velut inter fures, graculos et lupos, verumetiam dissimilitudinem nonnumquam benevolentiae causam existere, contra, similitudinem odii. Nam terra, cum suapte natura sit sicca, amat imbrem et figulus odit figulum, indoctus amat litteratum, mulier virum. Ibidem narrat ab Heraclito reprehensum poetam, qui scripsit hoc carmen: Ὡς ἔρις ἔκ τε θεῶν ἔκ τ’ ἀνθρώπων ἀπόλοιτο, id est Lis ut nam sublata deos hominesque relinquat. Athenaeus libro decimotertio carmen ex Euripide citat: Ἐρᾶ μὲν ὄμβρου γαῖ’, ὅταν ξηρὸν πέδον, id est Tellus quidem imbrem amat, solum cum est aridum. Aristoteles libro Moralium Nicomach. VIII citat eandem ex Euripide sententiam, sed perturbato metro: Εὐριπίδης μὲν φάσκων Ἐρᾶν μὲν ὄμβρου γαῖαν ξηρανθεῖσαν, Ἐρᾶν δὲ σεμνὸν οὐρανὸν πληρούμενον Ὄμβρου πεσεῖν ἐς γαῖαν, id est Euripides cum ait, Requirere hymbrem terram, ubi siti aruit, Dium vicissim caelum, ubi jam nubibus Impletur, optat in solum delabier. Hoc adfert ad confirmandam quorundam opinionem, qui dicebant, secus quam haberent proverbia, dissimile a dissimili, contrarium a contrario appeti. Terra enim frigida et sicca appetit hymbrem, qui juxta aeris naturam, unde venit, est calidus et humidus, ac hymber vicissim appetit terram. 1265. II, III, 65. Herculana balnea Ἡράκλεια λουτρά, id est Herculana balnea, de impendio ferventibus balneis dicebatur, quales legimus et thermas Neronianas. Aristophanes in Nebulis: Ποῦ ψυχρὰ δῆτα πώποτ’ εἷδες Ἡράκλεια λουτρά; id est Ubi nam frigida unquam vidisti Herculana balnea ? Interpres adscribit Ibycum auctorem esse Vulcanum muneris vice submisisse Herculi fervida balnea, atque inde omnia calida balnea Herculana dici coepta. Testatur idem Athenaeus lib. xii. Porro Aristotelis in Problematis, sectionis XXIIII probl. ultimo, ostendit hujusmodi balnea apud veteres habita sacra, propterea quod ex sulphure ac fulmine, rebus natura sacris, proveniant. Pisandrus autem tradit Minervam Herculi fesso calidum balneum suppeditasse. Unde fit verisimile, proverbium recte dici posse, quoties aetate aut labore quopiam fatigatis ministerium paulo diligentius ad refocillandas vires adhibetur. Nam Plato lib. De legibus sexto γεροντικὰ λουτρά, id est senilia balnea calida vocat eaque senibus exhiberi jubet; siquidem veteres frigida lavabant, calida balnea valetudinariis duntaxat exhibebantur. At his temporibus aurigae quoque et nautae lavant in thermis ac Germani maximam vitae partem in hypocaustis transigunt pyraustarum instar. Pindarus quoque Olymp. XII. meminit horum balneorum: Θερμὰ Νυμφᾶν λουτρὰ βαστάζεις, id est Calida Nympharum balnea frequentas, sive quod in ea civitate locus esset, cui nomen Calida balnea, sive quod ipse more Herculis post multa certamina exhausta jam refocillaetur calidis balneis, quas Nymphae Herculi laboribus fatigato submisisse feruntur. Porro corpus hominis magnopere revocari calidis balneis declarat in Nemeis, oda IV: Οὐδὲ θερμὸν ὕδωρ τόσον γε μαλθακὰ τεύχει Γυῖα, ὅσον εὐλογία φόρμιγγι συνάορος, id est Ne calida quidem aqua aeque mollit ac refocillat membra, quantum laudatio citharae aptata. 1266. II, III, 66. Aut ter sex, aut tres tesserae Ἢ τρὶς ἕξ, ἥ τρεῖς κύβοι, id est Aut ter sex, aut tres tesserae. Si quando significabimus nos extrema periclitari velle et aut plane vincere, aut prorsum vinci, hoc adagio tempestiviter utemur. Sumptum est a vetusto tesserarum lusu, in quo qui novem jecisset, is modis omnibus superabat; qui tres, is longissime aberat a victoria. Nam antiquiores tribus tesseris uti consueverant, non quemadmodum nunc, duabus. Tesseram autem etiam jactum ipsum appellant, qui nonnumquam plenus est, interdum inanis. Itaque jactus ter trium felicissimus erat, trium inanis. Meminit hujus adagionis Julius Pollux libro De rerum vocabulis nono. Porro tesseras easdem esse cum iis, quos Graeci κύβους appellant, testis est A. Gellius libro primo, capite XX, Κύβος enim, inquiens, est figura ex omni latere quadrata. Quadrantales sunt, inquit M. Varro, tesserae, quibus in alveolo luditur, ex quo ipsae appellatae κύβοι. Zenodotus paroemiam hanc citat ex Pherecratis fabula, cui titulus Myrmecanthropi. Est enim clausula carminis trochaici. Suidas et Aeschylum adducit ex Agamemnone: Σὰ δεσποτῶν γὰρ εὖ πεσόντα θήσομαι Σρὶς ἓξ βαλοῦσα τῆσδέ ἐμῆς φρυκτωρίας, id est Nam res herorum faxo ut optime cadant, Ter sex ubi phryctoriae jaciam meae. Usurpatum est a Platone libro De legibus ultimo: Σί οὖν δὴ ποιητέον ἐχόντων τούτων οὕτως, ὧ ξένε; Σὸ λεγόμενον, ὧ φίλοι, ἐν κοινῷ καὶ μέσῳ ἔοικεν ἡμῖν κεῖσθαι, καὶ εἴπερ κινδυνεύειν περὶ τῆς πολιτείας ἐθέλομεν συμπάσης, ἥ τρὶς ἕξ, φασίν, ἥ τρεῖς κύβους βάλλοντας πάντα ποιητέον, id est Itaque cum hoc in loco res fuerint, quid faciendum censes, hospes ? Juxta id quod vulgo dicitur, amici, visum est nobis par esse, uti rem in publicum et in commune conferamus, velimusque de universa repub. supremum subire discrimen, nihilque non facere, ita ut vel ter sex, vel tres talos jaciamus. 1267. II, III, 67. Quanta mus apud Pisam Ὅσα Μῦς ἐν Πίσσῃ, id est Quanta mus apud Pisam, subaudi tulit aut simile quippiam. De iis, qui vincunt et optatis potiuntur, sed non sine summo negotio neque citra magnum incommodum suum. Suidas natum ait ab athleta quodam seu pugile Tarentino, qui in Olympiacis certaminibus apud Pisam semel duntaxat victor discessit, idque plurimis acceptis plagis. Plutarchus Simposiacon commentario quinto docet apud Pisam μονομαχίας, id est singularia certamina, celebrari solere, in quibus etiam ad caedem usque affligebantur ii, qui succubuissent. 1268. II, III, 68. Mus picem gustans Μῦς ἄρτι πίσσης γευόμενος, id est Mus nunc picem gustans. Quidam aiunt dici solere in eos, qui cum antea fuerint audaculi et confidentes, postea, periculo degustato, plane timidi videntur. Nondum satis liquet, utrum a mure in pice deprehenso sit translata allegoria, sicuti placet Diogeniano, an ab illo, de quo meminit Herodotus primo libro, in pice deprehenso atque ita poenas dante, an a pugile illo Tarentino, de quo modo dictum est, ut in πίσσῃ sit allusio ad nomen urbis, apud quam celebrantur certamina. Theocritus in idyllio ξ: Νῦν δὲ πόθ’ ὡς μῦς, φαντί, Θεώνυχε, γεύμεθα πίσσας, id est Nunc tandem sicuti mus, ut aiunt, Theonyche, gustavimus picem. Porro sive ad animal referas, sive ad pugilem nomine Murem, eadem ferme manet adagii significatio, videlicet experientiam male cessisse, siquidem mus imperitus, si quando in picem inciderit, aut perit, aut vix eluctatur ac deinde periculi memor timet contingere, et pugil, ante ferox et jactabundus, simulatque certamen Olympiacum expertus est sensitque quanti constiterit ea victoria, deinceps abstinuit. Huc spectat illud Horatianum: Dulcis inexpertis cultura potentis amici, Expertus metuit. Itidem juvenes bellorum imperiti facile bellum suscipiunt, senes experti, quantum malorum agmen secum trahat bellum, reformidant. Quare non intempestive dicetur in eum, quem paenitet experimenti aut qui rem parum feliciter tentatam iterum aggredi refugit. Finitimum illis alibi dictis: Sero sapiunt Phryges, et Cumani sero sapiunt, et Piscator ictus sapiet. Est autem haec una praecipua pestis vitae mortalium, quod non perinde discimus cavere malum, atque admisso mederi. Quaeritur hoc Plato libro De legibus decimo: Οὐκ ἐπὶ τὸ μὴ δρᾶν τὰ ἄδικα τρεπόμεθα οἱ πλεῖστοι, δράσαντες δ’ ἐξακεῖσθαι πειρώμεθα, id est Non huc incumbimus plerique, ne committamus injusta, sed ut postea quam fecerimus, medeamur. Atqui juxta Plautum nimio satius est non admittere malum, quam admisso mederi. 1269. II, III, 69. Delphicus gladius Δελφικὸν ξίφος, id est Delphicus gladius, de re dicebatur ad diversos usus accommodabili, quemadmodum iisdem vasculis et poculorum vice in conviviis, et clypeorum vice in bellis utebantur. Nam Delphicus gladius ad eum modum erat fabrefactus, ut eodem simul et sacras mactarent victimas, et nocentes afficerent supplicio. Meminit hujus gladii cum Euripides in tragoediis, tum Aristoteles Politicorum libro primo disserens naturam non gignere singula ad plures usus, sed unumquodque ad suum peculiarem propriumque finem: Οὐθὲν γὰρ ἡ φύσις ποιεῖ τοιοῦτον, οἸον οἱ χαλκοτύποι τὴν μάχαιραν Δελφικήν, πενιχρῶς, ἀλλ’ ἓν πρὸς ἕν, id est Neque enim natura tale quippiam facit, quemadmodum aerarii fabri gladium Delphicum, quasi per inopiam, sed unumquodque ad singula. Meminit idem huξus rei libro De partibus animalium quarto tractans de linguis insectorum, quae pluribus funguntur officiis, simul et tentantes cibum, et attrahentes, et spiculi vice adversus injurias defendentes, id quod negat facere naturam, nisi coactam inopia, ut idem instrumentum ad usus dissimiles accommodet, quandoquidem ad defendendum magis appositum videatur, quod sit acutissimum, ad gustandum, quod sit fungosum. Ubi enim, inquit, licet duobus uti ad duo opera nec aliud impedit, nihil tale natura facere solet, quale per inopiam ars excusoria obeliscolychnium ex veru lucernaque componit. Attamen, si id fieri non potest, eodem ad plura abutitur. Unde mihi videtur ὀβελισκολύχνιον jucundius quadraturum proverbio quam Delphicum gladium, nisi forte hic ipse Delphicus est gladius. Item Euripides in Oreste: Θανεῖν γὰρ αὐτῷ μοῖρα Δελφικῷ ξίφει, id est Fatale enim illi est ense Delphico mori. Quadrabit igitur vel in pauperes, qui ob penuriam eandem vestem aut aliam rem quampiam ad varios usus accommodant, aut in vitiosum prooemium et diversis causis applicabile. Licebit et in serium sensum accommodare proverbium, ut si quis eruditionem Delphicum appellet gladium, quod in omni aetate, omni vitae conditione sit usui. Nam litterae juvenibus sunt necessariae, senibus jucundae, pauperibus opes suppeditant, opulentis adjungunt ornamentum; in rebus adversis solatio sunt, in secundis gloriae; claro natis genere splendorem augent, obscuro genere natis claritatis initium conciliant. 1270. II, III, 70. Antequam incipias, consulto Antequam incipias, consulto, ubi consulueris, mature facto opus est. Hanc sententiam Sallustianam Aristoteles ut proverbialem refert libro Moralium Eudemiorum quinto et Nicomachiorum sexto: Καί φασὶ πράττειν μὲν δεῖν ταχὺ τὰ δόξαντα, βουλεύεσθαι δὲ βραδέως, id est Et aiunt quidem mature faciunda, quae decreta sint, ceterum lente cunctanterque deliberandum. Diogenes Laertius hujus dicti auctorem facit Biantem. In hanc sententiam copiosius diximus in proverbio Σπεῦδε βραδέως. Laudatur hoc nomine Datames apud Aemylium Probum, quod ubi cogitasset, facere audebat cogitata, solitus cogitare, prius quam conari. 1271. II, III, 71. Margites Margiten pro stupido dixit Lucianus in Hermotimo: Ἀλλ’ οἴει Μαργίτῃ τινὶ διαλέγεσθαι, id est Sed existimas te cum Margite quopiam loqui. Hunc ita describit Homerus citante Aristotele libro Moralium Nicomachion sexto: Σὸν δ’ οὔτ’ ἅρ σκαπτῆρα θεοὶ θέσαν οὔδ’ ἀροτῆρα Οὔτ’ ἄλλως τι σοφόν, id est Hunc neque fossorem voluerunt numina divum Esse, nec agricolam, nec in ulla praeterea re Scitum aut egregium. Suidas docet Margiten fuisse quempiam ob insignem stultitiam celebrem, qui non potuerit numerare supra quinque; sponsam ductam non ausus est attingere veritus, ne se apud matrem incusaret. Cum jam esset factus juvenis, rogavit matrem, an ex eodem patre nata esset. Quamquam haec alii tribuunt Melitidi, alii Coroebo, de quibus suo dicetur loco. Satis apparet vocem esse fictam a μή et ἔργον, quod ad nullam actionem esset utilis. Erat autem Margites titulus operis, quod a quibusdam tribuebatur Homero. Id, ut videtur, intercidit. Indicat haec interpres Aristophanis in Avibus. Convenit cum illo Hesiodio: Nulla in parte utilis, qui nec ipse sapit, nec aliis obtemperat, et Nullo in numero. 1272. II, III, 72. Quod factum est, infectum fieri non potest Nihil hac sententia vulgatius: Quod factum est, infectum fieri non potest. Extat apud Terentium in Phormione. Aristoteles libro Moralium Eudemiorum quinto: Σὸ δὲ γεγονὸς οὐκ ἐνδέχεται μὴ γενέσθαι, id est Fieri non potest, ut quod factum est, sit infectum. Mox citat carmen ex Agathonis tragoedia: Μόνου γὰρ αὐτοῦ καὶ θεὸς στερίσκεται, Ἀγένητα ποιεῖν, ἅσσ’ ἅν ᾖ πεπραγμένα, id est Etenim illud unum ipsi negatum est et deo, ut Infecta reddat, facta quae fuerint semel. Usurpatur in epistolis Ciceronis ad Atticum non semel versus ille Homericus ex Iliados σ et τ. Ἀλλὰ τὰ μὲν προτετύχθαι ἐάσομεν ἀχνύμενοί περ, id est Ista, molesta licet, anteacta valere sinamus. Nec inscitum Phocylidis carmen: Μηδὲ παροιχομένοισι κακοῖς τρύχου τεὸν ἦτορ, Οὐκ ἔτι γὰρ δύναται τὸ τετυγμένον εἷναι ἄτυκτον, id est Neve malis jam praeteritis animum excruciaris: Quod semel est factum, fieri infectum haud queat unquam. Eandem sententiam habet Pindarus Olympiorum hymno secundo: Σῶν δὲ πεπραγμένων Ἐν δίκᾳ τε καὶ παρὰ δίκαν ἀποίητον οὐδ’ ἄν Φρόνος, ὁ πάντων πατὴρ, δύνατο θέμεν ἔργων τέλος, id est Eorum, quae facta sunt, sive jure, sive praeter jus, nihil ut sit infectum nec tempus quidem efficere possit opere perfecto. 1273. II, III, 73. Justitia in se virtutem complectitur omnem Ἐν δὲ δικαιοσύνῃ συλλήβδην πᾶσ’ ἀρετὴ ᾿στιν, id est Justitia in se virtutem complectitur omnem. Aristoteles cum alias, tum libro Moralium Nicomachiorum quinto versum hunc ut proverbialem refert. Extat autem in Eligiis Theognidis. Chaeremon bonorum omnium summam prudentiae tribuit; cujus hic versiculus citatur a Graecis: Ὁ γὰρ φρονῶν εὖ πάντα συλλαβὼν ἔχει, id est Cuncta universim, qui sapit recte, obtinet. Et Socrates putavit omnes virtutes esse scientiam. Id Aristoteles ita discutit, ut fateatur esse verum nullam virtutem esse absque prudentia, nget tamen omnem virtutem esse prudentiam, cum sint habitus distincti. Sed justitia frequenter accipitur non pro specie, sed pro genere, quemadmodum et in sacris litteris justus dicitur, qui caret omni vitio. 1274. II, III, 74. Mendacem memorem esse oportet Quintilianus Institutionum oratoriarum libro quarto sententiam hanc proverbii vice citat: mendacem memorem esse oportere. Item Apuleius in Apologia Magiae secunda Saepe, inquit, audivi non de nihilo dici mendacem memorem esse oportet. Divus Hieronymus: oblitus veteris proverbii, mendaces memores esse oportere. Satis liquet adagii sensus, nempe perdifficile esse, ut, qui mentitur, semper sibi constet, nisi sit summa memoria. Est autem fictarum rerum memoria non paulo difficilior quam verarum. Proinde plerumque deprehenduntur hoc pacto mendaciorum architecti, dum obliti, quae prius dixerint, diversa a superioribus loquuntur. Sic deprehenditur apud Terentium Davus, sic Psyches Apuleianae commentum a sororibus sentitur. 1275. II, III, 75. Malus cum malo colliquescit voluptate Κακὸς κακῷ γὰρ συντέτηκεν ἡδονῆ, id est Etenim improbo vir est voluptati improbus. Refertur ab Aristotele inter similitudinis adagia libro Moralium Eudemiorum septimo: Malus malo jucundus ob vitiorum commercium et societatem. Juvenalis item: Magis inter molles concordia. Ab eodem in Magnis moralibus adducitur ex Euripide. Aeschines ad Timarchum citat ex Euripidis Phoenice eandem sententiam: Ὅστις δ’ ὁμιλῶν ἥδεται κακοῖς ἀνήρ, Οὐ πώποτ’ ἠρώτησα, γινώσκων, ὅτι Σοιοῦτός ἐστιν, οἸσπερ ἥδεται ξυνών, id est At cum malis quicumque gaudet vivere, Numquam rogavi: novi eum, quod talis est, Cujusmodi sunt, queis amat convivere. 1276. II, III, 76. Amicitia stabilium, felicitas temperantium Aristoteles libro Moralium Eudemiorum septimo sententiam hanc velut e medio sumptam refert, amicitiam esse stabilium et felicitatem eorum, qui sua sorte contenti sunt: Ὀρθῶς λέγεται ὅτι ἡ φιλία τῶν βεβαίων, ὥσπερ ἡ εὐδαιμονία τῶν αὐτάρκων. Amicitia virtute, non pecuniis aut forma, concilianda est. Etenim si rebus caducis concilietur, caduca sit et ipsa necesse est. Nihil autem in rebus humanis stabile praeter unam virtutem, quae sola fortunae ludibriis obnoxia non est. Deinde felicitas hominis non est in facultatibus sita, quae cupiditatem animi non explent, sed irritant, verum in hoc, ut suam quisque fortunam boni consulat. Aristoteles libro Rhetorum secundo pro exemplo sententiae simplicis ac dilucidae, si quis incipiat, ponit hunc versiculum: Οὐδεὶς ἐραστὴς ὅστις οὐκ ἀεὶ φιλεῖ, id est Haud quisquam amator est, ni amarit jugiter. Huic adstipulatur illud Senecae: Amicitia, quae desinere potuit, numquam vera fuit. 1277. II, III, 77. Leonis catulum ne alas Aeschyli sententia proverbialis refertur apud Aristophanem in Ranis: Οὐ χρὴ λέοντος σκύμνον ἐν πόλει τρέφειν, Μάλιστα δὲ λέοντα μὴ 'ν πόλει τρέφειν· Ἢν ἐκτραφῆ τις, τοῖς τρόποις ὑπηρετεῖν, id est Catulum nec alas leonis in republica, Ac maxime ipsum ne leonem alas ibi, Quod si quis alitus, obsequendum moribus. Refert huc locum Valerius Maximus lib. VII, capite De sapienter dictis. Admonet aenigma non esse fovendam potentiam, quae leges possit opprimere; quod si forte talis quispiam extiterit, non esse e rep. decertare cum illo, quem nequeas nisi magno reip. malo devincere. Tyrannus aut ferendus est, aut non recipiendus. 1278. II, III, 78. Qui bene conjiciet, hunc vatem M. Tullius in opere De divinatione lib. ii. scribit Graecum versiculum vulgo jactatum extare in hanc sententiam: Qui bene conjiciet, vatem hunc perhibeto optimum. Citat autem eum versiculum Plutarchus in libello De responsis Pythiae: Ὁ μὲν εἰκάζων καλῶς, ὃν ἄριστον μάντιν ἀνηγόρευκεν ἡ παροιμία, id est Bene conjectans, quem optimum vatem appellavit proverbium. Quamquam hic in Plutarcho locus mutilus erat et lacer. Attamen colligi potest carmen hujusmodi fuisse: Μάντις γ’ ἄριστος, ὅστις εἰκάζει καλῶς, atque ita citat ex Euripide in libro De defectis oraculis. Citat et M. Tullius libro ad Atticum septimo: A te, inquit, exspecto futura; μάντις γ’ ἄριστος< Huc allusit Theocritus in Piscatoribus, si modo Theocriti sunt illa: Οὗτος ἄριστος Ἐστὶν ὀνειροκρίτας, ὁ διδάσκαλός ἐστι παρ’ ᾧ νοῦς, id est Nemo Somnia conjectat melius, quam mente magistra Qui regitur. Admonet adagium futurorum praescientiam non e sortibus aut auguriis petenda esse, sed a prudentia, siquidem, qui prudentia sit praeditus, is ex praeteritorum praesentiumque conjecturis facile prospiciet, quid sit eventurum. Proinde non injuria scripsit Aristoteles libro Moralium septimo φρονίμων καὶ σοφῶν ταχεῖαν εἷναι τὴν μαντικήν, καὶ μόνων, id est prudentium atque sapientium hominum celerem esse divinationem, et horum tantum. Utinam hanc divinandi rationem amplecterentur principes, quorum hodie bona pars a prognostis et astrologis pendet, hominum genere, ut nunc sunt plerique, vano pariter ac seditioso et reipublicae pestilente. 1279. II, III, 79. Pannus lacer Hominem jam fastiditum et rejectum ῥάκος πολυσχιδές appellant Graeci, id est pannum undique lacerum, sumpta metaphora a veste longo usu detrita atque ob id rejecta, cum nova fuerit in precio. Sic autem quidam amicis utuntur, uti vestibus: dum usui sunt ac vigent, amplectuntur, curant, ostentant; simul atque vel aetate defecti sunt, vel alioquin utiles esse desierunt, negligunt ac rejiciunt. Lucianus: Ἄχρι δή σε τὸ τοῦ λόγου τοῦτο, ῥάκος πολυσχιδὲς ἐργασάμενος, ἐξέωσε, id est Donec ubi te jam, juxta id, quod dici solet, pannum undique lacerum reddiderit, expulerit. Idem in eodem dialogo, nempe de Mercede servientibus, similitudinem adfert de novis calceis, qui tantisper in pretio sunt, dum novi nitent; iidem ubi luto sorduerunt, in angulum abiciuntur aliquo atque ibi, nullo curante, situ cimicibusque opplentur. Solon eos, qui exercerentur ad Olympiaca certamina, primum dicebat esse sumptuosos, et ob id reip. graves; ubi vicissent, ob fastum esse detrimento civitati, postremo cum senuissent, jam prorsus esse inutiles. Ad id exprimendum Laertius citat versiculum Euripidis: Σρίβωνες ἐκλιπόντες οἴχονται κρόκας, id est Filis solutis lacera pereunt pallia. 1280. II, III, 80. Metum inanem metuisti Ἀδεὲς δέδιας δέος, id est Inanem metuisti metum, ubi quis formidat in re tuta. Vergilius: Omnia tuta timens. Inest autem in ipsa Graecanici dicti figura proverbiale quiddam propter ἀντίθεσιν, velut in his quoque: ἄδωρα δῶρα, δεσμὸς ἄδεσμος, παρθένος ἀπάρθενος, νύμφη ἄνυμφος, κῆπος ἄκηπος atque in id genus aliis, de quibus jam non semel admonuimus. Graeci dicunt μορμολύττειν, nam μορμολυκεῖον Graecis persona est, larvae aut malo genio similis, qua pueros sterritant quidam. Basilius Athanasio: Ἦ κομιδῆ γ’ ἅν παῖς εἴην, τὰ τοιαῦτα μορμολυκεῖα δεδοικώς, id est Sane vehementer essem puer, si talibus terriculamentis expavescerem. Refertur adagium in Collectaneis Plutarchi, si modo titulo est habenda fides. 1281. II, III, 81. Sycophanta Συκοφάντου, id est sycophantae cognomen vulgo probri loco tribuebatuρ. Aristophanes in Pluton: Ὡς σοβαρός, ὧ Δάματερ, εἰσελήλυθεν Ὁ συκοφάντης, id est Vultu ut severo ingressus est, o dii boni, Hic sycophanta ! Convicium proverbiale in calumniatores et quamvis pusilla de causa litem moventes. Inde natum arbitrantur, quod olim apud Atticos fici essent in precio multarenturque ii, qui eas furto tollerent. Hos qui observabant aut deferebant, sycophantae vocari coepti, ludibrii causa. Quos eosdem φιλεγκλήμονας, συκοβίους, συκουρούς, συκολόγους, φιλοσύκους, συκείδεις καὶ συκόπαιδας, vocabant, id est, ut sententiam magis quam verba reddam, de ficis calumniantes, ficis viventes, ficorum custodes, ficos numerantes, ficorum studiosos, ficosos, ficis puerorum instar gaudentes. Plutarchus in commentario De curiositate ostendit hoc cognominis hinc natum, quod cum lege cautum esset, ne quis Athenis ficos efferet, quidam observatos nonnullos, qui furtim exportabant, detulerunt. Hinc populari joco sycophantae vocati παρὰ τὸ σῦκα φαίνεσθαι, id est quod ficos proderent. Hujus rei meminit et in vita Solonis. Festus Pompeius ostendit apud Athenienses poenam capitis constitutam iis, qui fucos furto tollerent. Idem affirmat Atheneus lib. Dipnosophistarum III, addens eum locum, ubi primum ficus reperta fuit, Ἱερὰν Συκῆν, id est sacra ficum, vocatam ab Atticis. Est autem sycophantarum genus, quod non solum defert dicta factaque hominum, verumetiam hominum somnia; cujusmodi delatoribus aurem patulam praebuit Constantius, ut prodit Ammianus lib. XIV. Praecipue vero indulsit Mercurio cuidam, qui vulgo ob id Mercurius solenniorum est dictus, quod se specie familiaritatis conviviis admisceret et si quis nocturnum visum effutisset, depravata narratione ad principem deferebat, adeo ut vix quisquam apud ignotos auderet fateri se dormisse ac docti nonnulli sortem suam deplorarent, quod apud Atlanteos nati non essent, ubi negant videri somnia (quod fatetur et Stephanus in dictione Atlantes). Observatores somniorum Graeci vocant ὀνειροσκόπους, interpretes ὀνειροπόλους sive ὀνειροκρίτας; qui terrentur, ὀνειροπλήκτους. 1282. II, III, 82. Multis parasangis praecurrere Πολλοῖς παρασάγγαις ὑπερδραμεῖν, id est Multis parasangis praecurrere, dicitur, qui longo intervallo praecedit multisque partibus superior est. Et apud Athenaeum libro Dipnosophistarum tertio: πολλοῖς παρασάγγαις ὑπερδραμόντες τὸν Σικελιώτην Διονύσιον, id est multis parasangis superantes Siculum illum Dionysium. Id quo magis ad animi res transferetur, hoc erit venustius. Parasangam autem Persae triginta stadiorum spacium vocant ut locis aliquot indicat Herodotus. Qua voce usus est Lucianus in Icaromenippo, quem dialogum nos olim Latinitate donavimus. 1283. II, III, 83. Putre salsamentum amat origanum Clearchus apud Athenaeum libro tertio: Σαπρὸς τάριχος τὴν ὀρίγανον φιλεῖ, id est Putridula salsamenta amant origanum. Origanum autem herba est acri succo, qualis et thymbra. Quin et hodie frugi patres familias carnibus jam obolentibus addunt acetum origani loco, ne sentiatur putris odor. Apte dicetur de re per se parum honesta aut jucunda atque ob id exoticis condimentis et honestamentis egente. Qui mos etiam hodie sordidis, ut piscibus supputribus, ne quid offendat dentes putor, acida admisceant. Veritas per se placet, honesta per se decent; falsa fucis, turpia phaleris indigent, hoc est putre salsamentum origano. 1284. II, III, 84. Voracior purpura Athenaeus libro tertio Dipnosophistarum ex Apollodoro hujusmodi quoddam refert proverbium: λιχνότερα τᾶν πορφυρᾶν, id est edaciora purpuris, idque ductum existimat vel a tincta purpura, quae omnia, quibus admota fuerit, velut ad sese rapit suoque colore res vicinas inficit additque lucem, vel ab animante ipso, quod, quicquid nactum fuerit, retinet ac devorat. Utrunque propemodum licet e Plinii verbis colligere, siquidem libro nono, capite trigesimosexto, de colore scribit in hunc modum: Sed purpurae florem illum tingendis expetitum vestibus in mediis habent faucibus. Liquoris hic est minimi in candida vena, unde preciosus bibitur nigrantis rosae colore sublucens. Reliquum corpus sterile. Ac paulo post: Hinc (aut, ut alii legunt, huic) fasces securesque Romanae viam faciunt. Idemque pro majestate in pueritia est, distinguit ab equite curiam, diis advocatur placandis omnemque vestem illuminat, in triumphali miscetur auro. Quapropter excusata et purpurae sit insania. De voracitate mox haec subjicit: Lingua purpurae longitudine digitali, qua pascitur devorando reliqua conchylia: tanta duritia aculeo est. Conveniet in edaces aut in eos, qui omnia in suum compendium vertunt. Fortasse durius, sed non ineleganter accomodabitur ad reges δημοβόρους aut advocatos, qui purpurati omnia converrunt in fiscum suum et quocunque se conferunt, abradunt aliquid. Tale quiddam cogitasset videntur poetae, qui Midam finxerunt contactu corporis omnia vertentem in aurum. 1285. II, III, 85. Tarichus assus est, simulatque viderit ignem Σάριχος ὀπτὸς εὐθύς, ἅν ἴδῃ τὸ πῦρ, id est Tarichus assus mox, ut ignem viderit. Athenaeus libro tertio proverbii loco citat. Est autem tarichus piscis salsus, de quo nonnulla in proverbio Si non assunt carnes< Opinor idem est cum illo: Ἀφύα ἐς τὸ πῦρ, quod ante jam exposuimus in proverbio Aphya in ignem. Eodem in loco refert et hunc versum ceu proverbialem: Οὐκ ἅν πάθοι τάριχος, Ὠν περ ἄξιος, id est Tarichus haud laturus est, queis dignus est. 1286. II, III, 86. Non sunt amici, amici qui degunt procul Σηλοῦ φίλοι ναίοντες οὔκ εἰσιν φίλοι, id est Haud est amicus amicus absit si procul. Hanc paroemiam recenset Athenaeus lib. Dipnosoph. quinto eamque omnium μισανθρωποτάτην, id est inhumanissimam, vocat, videlicet quod absentium amicorum memoriam obliterare videatur. Est omnino ex amicis, qui adsunt, uberior amicitiae fructus propter officia mutua consuetudinemque quotidianam. Praeterea vulgo fit, ut simul atque e conspectu necessariorum sejuncti sumus, nescio quo modo obrepat oblivio quaedam familiarium, ut id jam omnibus in ore sit, qui semotus sit ab oculis, eundem ab animo quoque semotum esse. Aristoteles libro Moralium Nicomachiorum VIII fatetur locorum sejunctionem non dirimere quidem amicitiam, sed tamen officia interrumpere. Et quoniam Vulgus amicitias utilitate probat, sublatis officiis velut alumnis amicitiae, emoritur et amicitia. Proinde Hesiodus vicinos potissimum ad convivium vocandos esse monet, καλεῖν, inquiens, ὅς τις σέθεν ἐγγύθι ναίει. Fatentur et Hebraeorum proverbia potius esse amicum habere vicinum quam fratrem, qui procul absit. Terentianus item Chremes in propinqua amicitiae parte ponit vicinitatem. Nec abludit hinc Propertius libro tertio: Quantum oculis, animo tam procul ibit amor. Quamquam equidem non video, quamobrem Athenaeo videatur adagium hoc usqueadeo ab humanitate alienum, quandoquidem, ut opinor, non tam docet, quid nobis faciundum sit, quam admonet, quid vulgo factitetur. Quorum autem quemque reperias amicum tam certum, qui si absis, non sui dissimilis esse incipiat ? Proinde proverbio hoc veluti Delphico gladio utrolibet pacto utaris licebit: ut intelligas, aut non esse fidendum amicis, qui longo locorum intervallo sejuncti sunt, aut non esse colendos amicos longinque dissitos, unde non queas multum sentire commoditatis, sed hos potius, quibus praesens praesentibus fruare. 1287. II, III, 87. Persaepe sacra haud sacrificata devorat Ἄθυτα δ’ ἱερὰ πολλάκις κατεσθίει, id est Persaepe sacra haud immolata devorat, senarius est apud Athenaeum lib. IV Simonidis in mulierem quandam male moratam et avidam in conviviis. Concinne dicetur in eos, qui ventris impulsu statim ad devoradas epulas irrumpunt, non expectatis caeremoniis et elegantiolis illis, quibus civile utuntur inituri convivium, puta, ut imprecationibus quibusdam piis consecretur cibis, deinde de accubitus ordine urbana quaedam adhibeatur cunctatio, praeterea ne statim appositis escis ungues injiciamus. Neque intempestiviter dicetur in eos, qui non expectata juris ratione hereditatem invadunt et aliena per vim occupant. Ductum a victimis, quas fas non erat contingere nisi mysteriis peractis. Et Plato vult etiam in conviviis praelibari diis, et mensam rem sacram existimavit antiquitas teste Plutarcho. Unde fit, ut his etiam temporibus nefas putent ἀνίπτοις χερσίν, id est illotis manibus, accedere. Licet hujusmodi ceremonias neglexerit Christus prae iis, quae unice ad rem nostram pertinent. 1288. II, III, 88. Chius dominum emit Φῖος δεσπότην ὠνήσατο, id est Chius dominum mercatus est, in eos quadrabit, qui sibi ipsi malum accersunt. Usus est hoc adagio Eupolis in amicis, Athenaeo teste lib. Dipnosophistarum sexto. Natum ait inde, quod cum Chii primi servis mercenariis instituissent uti, postea subacti a Mithridate Cappadoce propriis servis vincti sunt traditi, ut in Colchorum regionem deportarentur, idque illis aliquando eventurum oraculum praedixerat. Hujus historiae auctores citat Nicolaum Peripateticum et Posidonium Stoicum. Nec Stephanus tacuit hanc gentem primum usam famulis θεράπουσι, quemadmodum Lacedaemonii utebantur, quos vocabant Εἵλωτας, id est captivos, Sicyonii, quos dicebant κορυνήφορους, id est clavigeros, a clava, Itali Pelasgis, Cretes quos appellant δμωίτας. Est autem Φίος clarissima Ionum insula, habens ejusdem nominis civitatem. Possessivum circumflexe scribitur: Φῖος. 1289. II, III, 89. Anima et vita Ζωὴ καὶ ψυχή, id est Anima et vita, de re supra modum suavi. Proverbium natum in cubilibus atque inde deductum in communem sermonem. Videtur autem peculiare fuisse mulieribus. Juvenal: Ζωὴ καὶ ψυχή, modo sub lodice relictis Uteris in turba. Item Martialis epigrammatum libro x. in Laeliam: Ζωὴ καὶ ψυχή, lascivum congeris usque, Proh pudor ! Hersiliae civis et Aegeriae. Huc respexit Juvenalis, cum ait: Concumbunt Graece. Hesiodus pecuniam animam mortalibus esse dicit: Φρήματα γὰρ ψυχὴ πέλεται δειλοῖσι βροτοῖσι, id est Pecunia enim anima est miseris mortalibus. Et Aristoteles pecunias velut alteram hominis animam esse scripsit. Nihil autem est vita neque jucundius, neque carius. 1290. II, III, 90. Qui amant, ipsi sibi somnia fingunt Virgilius in Pharmaceutria: Credimus, an qui amant, ipsi sibi somnia fingunt ? Servius proverbialiter admonet dictum a poeta. Nam quod quisque sperat, facile credit et: Tarde, quae credita laedunt, / credimus, ut ait Ovidius. Metus autem et spes, ut eleganter et vere scripsit Lucianus in Pseudomante, divinationem et auguria repererunt. Qui impense cupiunt, suis votis undecunque blandiuntur et quidvis in omen optati eventus trahunt. Rursum qui misere metuunt, quavis ex re solatium formidinis aucupantur. Non usquequaque discrepat ab hoc Terentianum illud: Mihi non fit verisimile. Atqui ipsis commentum placet. Non videtur alienum ab hac forma Theocriticum illud: Πᾶσα κύων ἄρτως μαντεύεται, ἰχθύα κἠγών, id est Somnia cuncta canum panes, ego somnio piscem. Qui suis votis blandiuntur, ii Graecis dicuntur ἑαυτοῖς ὀνειροπολεῖν, id est sibi ipsis sua interpretari somnia, quia omnia rapiunt in alimentum spei suae. 1291. II, III, 91. Polypi Polypi proverbio dicebantur olim vel stupidi stolidique, vel rapaces et uncis unguibus homines; siquidem ob eam causam polypo stultitiam tribuunt, quod ad manum captantis ultro movetur nec aliter capitur, nisi quod non cedat, auctore Athenaeo. Adscribitur autem rapacitas tenacitasque, quod quidquid brachiorum flagellis nactus fuerit, suctu attrahat ac retineat. Plautus in Aulularia: Ego istos novi polypos, qui ubi quicquid attigerint, tenent. Nihil autem vetabit, quo minus polypos appellemus eos, qui semet in omnem habitum vertunt, omnibus assentantes. Quos eleganter notat Phocylides: Μηδ’ ἕτερον κεύθῃς κραδίῃ νόον, ἄλλ’ ἀγορεύων, Μηδ’ ὡς πετροφυὴς πολύπους κατὰ χῶραν ἀμείβου, id est Pectore neve aliud celes aliudque loquare, Proque loco variere, petris uti polypus haerens. Ion, apud Athenaeum libro septimo: Στυγῶ μεταλλακτῆρα πουλύπουν χροός, id est Odi colore subinde vario polypum. Huc pertinet, quod admonet Plautus, ut qui sapit, bonus sit bonis, malis malus. Hoc nomine laudat Pindarus in Nemeis, hymno quarto, quendam: Μαλθακὰ μὲν φρονέων ἐσλοῖς, / τραχὺς δὲ παλιγκότοις ἔφεδρος, id est Mollis erga bonos, asper vero insidiator erga molestos adversarios. Non abludit hinc, quod ibidem habetur hymno tertio: Ἐν παισὶ νέοισι παῖς, ἐν δ’ ἀνδράσιν ἀνήρ, τρίτον Ἐν παλαιτέροισι μέρος, ἕκαστον οἸον ἔχομεν, Βρότεον ἔθνος, id est Inter pueros teneros puer, inter viros autem vir, tertia inter seniores pars, quodque ut habemus, mortale genus. Laudat Pindarus hominem omnium morribus et aetatibus sese attemperantem. Eodem titulo laudat quempiam in Pythiis hymno octavo: Σὺ γὰρ τὸ μαλθακὸν ἔρξαι τε καὶ παθεῖν ὁμῶς / ἐπίστασαι καιρῷ σὺν ἀτρεκεῖ, id est Tu enim et humaniter agere nosti, et affectum sumere tempori congruentem. Rursum ejusdem operis hymno quarto: Κεῖνος γὰρ ἐν παισὶν νέος, ἐν δὲ βουλαῖς πρέσβυς, id est Nam ille inter pueros juvenis, in conciliis vero senex. Idem ejusdem operis hymno secundo: Υίλον εἴη φιλεῖν / ποτὶ δὲ ἐχθρὸν ἅτε ἐχθρὸς ἐὼν λυκοῖο δίκαν ὑποθεύσομαι, id est Amicum contingat amare; ceterum adversus inimicum tanquam inimicus lupi more incurram (sive insidiabor). 1292. II, III, 92. Nullus malus magnus piscis Οὐδεὶς κακὸς μέγας ἰχθύς, id est Nullus malus magnus piscis, aenigma proverbiale dici solitum in homines praegrandi quidem corpore, ceterum ingenio nullo. Clearchus in commentario De proverbiis apud Athenaeum lib. viii. hinc ortum scripsit: Stratonicus citharoedus cum Porpin vidisset, Rhodium citharoedum ingenti corporis mole, verum arte non perinde magnum, percunctantibus quibusdam, quis nam is esset hunc ad modum respondit: Οὐδεὶς, κακὸς, μέγας, ἰχθύς, ancipiti dicto significans illum nullum, id est nullius esse precii, malum et improbum, magnum corpore, denique piscem, quia mutus esset et infacundus ac male canorus. Theophrastus De risu fatetur dictum quidem esse a Stratonico, sed non in Porpin, verum in Simylam histrionem: Μέγας, οὐδεὶς, σαπρός, ἰχθύς, id est Nullus, magnus, putris, piscis. Sed elegantius, quod retulit Clearchus, propter amphibologiam non invenustam. Aristoteles in eodem mox loco apud Athenaeum super hoc adagio fabulam hujusmodi refert in Rep. Naxiorum: Apud Naxios locupletes quidem plerique urbem habitabant, caeteri vero sparsi per vicos agebant. In quodam itaque vico, cui nomen Lestadae, Telegoras habitabat praedives ac nobilis multaeque apud plebem auctoritatis. Cui cum alii complures honores habebantur, tum praecipue muneribus quotidianis civium honorabatur, adeo ut qui vendebant, si quis minoris liceretur, quam vellent, dicere soliti sint se malle dono dare Telegorae, quam tanti vendere. Quidam igitur adolescentes cum piscem ingentem licitarentur ac piscator ex more diceret se malle Telegorae dono mittere quam tanti vendere, moleste ferentes eadem audire toties, simulata benevolentia ad Telegoram adduxerunt emptum piscem. Quem cum ille libenter accepisset, tum ipsum adorti sunt, tum filias iam nubiles constuprarunt. Quod factum indigne ferentes Naxii abreptis armis invadere conati sunt adolescentes tantaque hinc orta seditio, ut Lygdamis, hujus tumultus praefectus, post, arrepta tyrannide patriam oppresserit. Hactenus Aristoteles. At haec non video, quid ad proverbium faciant, nisi duo faciamus proverbia, quorum hoc posterius sic efferatur: Citius Telegorae donarim, quam tanti vendam. Nam Athenaeus indicat Aristotelem de proverbio disseruisse. Videtur esse senarius, sed inverso dictionum ordine perturbatus. Constabit si legas: Οὐδεὶς μέγας ἰχθὺς κακός. 1293. II, III, 93. E squilla non nascitur rosa Proverbiali figura dixit Theognis: Οὔτε γὰρ ἐκ σκίλλης ῥόδα φύεται, οὔθ’ ὑάκινθος, Οὐδέ ποτ’ ἐκ δούλης τέκνον ἐλευθέριον, id est Non etenim e squtlla rosa nascitur aut hyacinthus, Sed neque ab ancilla filius ingenuus. Admonet adagium e probis parentibus nasci liberos probos, ex improbis improbos. Simili forma dixit Horatius in Odis: Neque imbellem feroces Progenerant aquilae columbam. Venustius erit, si ad indocti doctoris indoctum discipulum referatur, ad improbi nutricii improbum alumnum. Pertinet adagium ad illam classem: Κακοῦ κόρακος κακὸν ὠόν, id est Mali corvi malum ovum, et: Οὐκ ἅν γένοιτο χρηστὸς ἐκ κακοῦ πατρός, id est Prolem probam haud pater progignet improbus. Est autem scilla, herbae genus non dissimilis aloe, de qua multa Plinius diversis locis. 1294. II, III, 94. Non omnia possumus omnes Non omnia possumus omnes, apud Vergilium in Pharmaceutria, proverbialis sententia, qua vix tritiorem aliam reperies. Sumpta videtur ex Homero, apud quem Iliados N Polydamas sic alloquitur Hectorem: Ἀλλ’ οὔπως ἅμα πάντα δυνήσεαι αὐτὸς ἑλέσθαι. Ἄλλῳ μὲν γὰρ ἔδωκε θεὸς πολεμήια ἔργα, Ἄλλῳ δ’ ὀρχηστύν, ἑτέρῳ κίθαριν καὶ ἀοιδήν, Ἄλλῳ δ’ ἐν στήθεσσι τιθεῖ νόον εὐρύοπα Ζεὺς Ἐσθλόν, τοῦ δέ τε πολλοὶ ἐπαυρίσκοντ’ ἄνθρωποι, id est Haudquaquam poteris sortirier omnia solus. Nanque aliis divi bello pollere dederunt, Huic saltandi artem, voce huic citharaque canendi, Rursum alii insevit sagax in pectore magnus Juppiter ingenium, at multis est utilis ille. Item Odysseae θ: Οὕτως οὐ πάντεσσι θεοὶ χαρίεντα διδοῦσιν Ἀνδράσιν οὔτε φυήν, οὔτ’ ἅρ φρένας οὔτ’ ἀγορητύν. Ἄλλος μὲν γάρ τ’ εἷδος ἀκιδνότερος πέλει ἀνήρ, Ἀλλὰ θεὸς μορφὴν ἔπεσι στέφει, id est Non ita caelestes tribuunt sua dona quibusvis, Seu formam, sive ingenium viresve loquendi. Est etenim informis species cui contigit, atqui Linguae dote deus pensat dispendia formae. Euripides in Rhoeso: Ἀλλ’ οὐ γὰρ ὡυτὸς πάντ’ ἐπίστασθαι βροτῶν Πέφυκεν, ἄλλῳ δ’ ἄλλο πρόσκειται γέρας, id est Ut cuncta norit, nemini mortalium Datum est, at alia dos adest alii viro. Eodem pertinet, quod scribit Theognis: Παύροις ἀνθρώπων ἀρετὴ καὶ κάλλος ὀπηδεῖ. Ὄλβιος, ὃς τούτων ἀμφοτέρων ἔλαχεν, id est Sunt pauci, quibus isdem et virtus suppetit, et res. Felix, cui simul haec sunt data sorte deum. Titus Livius libro XXII: Non omnia eidem dii dederunt. Vincere scis, Hannibal, victoria uti nescis. Videtur Livius retulisse illud ex Iliados ψ: Οὐδ’ ἄρα πως ἦν Ἐν πάντεσσ’ ἔργοισι δαήμονα φῶτα γενέσθαι, id est Haud illud contigit umquam, ut Omnibus in factis callens appareat idem. Huc pertinet et Pindaricum illud ex Nemeis: Σέχναι δ’ ἑτέρων ἕτεραι, id est Artes aliis aliae. Interpres ostendit illud Atticis proverbii loco dictum fuisse: Ἄλλαι δ’ ἄλλων ἐπιτεχνήσιες, id est Aliae aliorum inventiones. Idem alibi: Υυᾶ δ’ ἕκαστος διαφέρομεν, βιοτὰν λαχόντες Ὁ μὲν τάν, τὰν δὲ ἄλλοι· τυχεῖν δ’ ἕν' ἀδύνατον Εὐδαιμονίαν ἅπασαν, id est Natura differimus, vitam sortientes hic hanc, illam alii. Porro fieri non potest, ut omnis felicitas uni contingat. Idem Olympiorum hymno primo: Ἐπ’ ἄλλοισι δ’ ἄλλοι μεγάλοι, id est In aliis alii magni sunt. Idem expressius encomio octavo: Ἄλλα δ’ ἐπ' ἄλλον ἔβαν Ἀγαθῶν, πολλαὶ δ’ ὁδοὶ Σὺν θεοῖς εὐπραγίας, id est Alia ad alium venerunt bona, sed diis faventibus multae viae felicitatis. Rursus ejusdem tituli hymno nono: Ἐντὶ γὰρ ἄλλαι Ὁδῶν ὁδοὶ περαίτεραι, Μία δ’ οὐχ ἅπαντας ἄμμε θρέψει Μελέτα, id est Sunt enim aliae viae aliis efficaciores, sed non omnes nos alet unum studium. 1295. II, III, 95. Multa manus onus levius reddunt Vulgo circumfertur adagium multis manibus onus reddi levius, quo significant, etiam difficilia facile confici, si quis non ipse solus negotium aggrediatur, sed in plures adjutores et auxiliares partiatur. Sumptum est a tollendis oneribus. Videtur autem ea sententia ab ipsa usque antiquitate in nostram aetatem demanasse. Legimus enim apud Hesiodum in opere, cui titulus Ἔργα καὶ ἡμέραι: Πλείων καὶ πλεόνων μελέτη, id est Plus potest et plurium industria. Item Homerus Iliados M: Ἀλλ’ ἐφομαρτεῖτον· πλεόνων δέ τοι ἔργον ἄμεινων, id est Adsitis, comites, multorum industria nanque Plus pollet quam paucorum. Ad hoc respexit Euripides in Phoenissis: ΕἸς δ’ ἀνὴρ οὐ πάνθ’ ὁρᾶ, id est Vir unus autem nemo cuncta despicit. Rursum in Heraclidis: Μιᾶς γὰρ ἀσθενὴς μάχη, id est Invalida pugna est unicae tantum manus. Eodem pertinet, quod alibi retulimus: ΕἸς ἀνὴρ οὐδεὶς ἀνήρ, id est Unus vir, nullus vir. 1296. II, III, 96. Proprii nominis oblivisci Proverbialis hyperbole proprii nominis oblivisci in hominem supra modum obliviosum. Lucianus in Toxaride: Θᾶττον γοῦν τοὔνομα ἕκαστος αὐτῶν ἐπιλάθοιτο τοῦ πατρός, id est Itaque citius feret, ut patris sui nomen oblivisceretur quisque. Ovidius: Nominis ante mei venient oblivia nobis. Usurpatur et a divo Hieronymo in epistola quadam. Plinius libro Historiae mundi septimo inter ademptae memoriae exempla commemorat et Corvinum Messalam oratorem, qui nominis etiam proprii fuerit oblitus, cum id defunctis etiam agnosci creditum sit aliquandiu (atque hinc mos priscis, priusquam rogo imponerent cadavera, nomen proprium inclamandi). 1297. II, III, 97. Sine Cerere et Baccho friget Venus Terentius in Eunucho: Verbum hercle hoc verum est, Sine Cerere et Libero friget Venus. Dicuntur haec sub persona Chremetis adolescentis rustici, qui sobrius oderat meretrices, postidem potus non abhorret. Cibus enim et potus irritamenta sunt libidinis. Eleganter autem Cererem pro cibo, Bacchum pro vino, Venerem pro libidine dixit, continenter in figura persistens. Nam illud ipsum verbum friget metaphoram habet, quam Donatus a picatione vasorum mutuo sumptam autumat, quod frigida pix non adhaereat. Frigida profecto, nimiumque affectata interpretatio, quod quidem tanti viri pace dixerim, si modo illius est interpretamentum.
