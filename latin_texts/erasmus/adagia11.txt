Aiunt polypum piscem captum diu multumque tundi caedique solere, quo mitior fiat et ad esum accommodatior. Auctor Zenodotus. 1500. II, V, 100. Mopso Nisa datur Schema proverbiale videtur et illud apud Vergilium in Pharmaceutria: Mopso Nisa datur, cum praeter omnium spem res praeclara contingit cuipiam prorsus indigno, ut nihil jam non posse sperari vel a quovis appareat: Mopso Nisa datur. Quid non speramus amantes ? Est autem emphasis in nominibus, nam Mopsum dicens intelligit infimum abjectuissimumque pastorem, Nisam puellam insigni forma. Non abludit hinc illud Sophoclis in Ajace flagellifero: Οὐκ ἔστ’ ἄελπτον οὐδέν, id est Nihil est, quod haud sperare liceat. In eandem sententiam Linus apud Stobaeum: Ἔλπεσθαι χρὴ πάντ’, ἐπεὶ οὐκ ἔστ’ οὐδὲν ἄελπτον. Ρᾴδια πάντα θεῷ τελέσαι καὶ ἀνήνυτον οὐδέν, id est Speres cuncta: nihil, quod non contingere possit. Omnia sunt magnis factu proclivia divis. 1501. ΙI, VI, 1. Quid nisi victis dolor ? Σί ἄλλο ἥ τοῖς νενικημένοις ὀδύνη ; id est Quid aliud quam victis dolor ? Usurpandum, ubi palam fit in contumeliam quippiam. Sumptum a dicto Brenni palam illudentis Romanos in appendendo auro, quod stipulatus fuerat ab illis desperantibus auxilium, ut e Romanis finibus abduceret Gallorum exercitum. Sed ipsius Plutarchi verba libitum est subscribere: Εἷτα δόξαν τοῖς κρατίστοις συνελθεῖν εἰς λόγους Βρέννῳ και Σουλπικίῳ τῷ χιλιάρχῳ Ῥωμαίων ὡμολογήθη τούς μὲν χιλίας λίτρας χρυσίου καταβάλλειν, τοὺς δὲ λαβόντας ἐκ τῆς πόλεως καὶ τῆς χώρας αὐτίκα ἀπελθεῖν. Ἐπὶ τούτοις γενομένων ὅρκων καὶ τοῦ χρυσίου κομισθέντος, τῶν δὲ Κελτῶν περὶ τὸν σταθμὸν ἀγνωμονούντων, κρύφα τὸ πρῶτον, εἷτα φανερῶς ἀφελκόντων καὶ διαστρεφόντων τὴν ῥοπὴν, ἠγανάκτουν οἱ Ῥωμαῖοι πρὸς αὐτούς. Ὁ δὲ Βρέννος οἸον ἐφυβρίζων καὶ καταγελῶν ἀποδυσάμενος τὴν μάχαιραν ἅμα καὶ τὸν ζωστῆρα προσέθηκε τοῖς σταθμοῖς. Πυνθανομένου δὲ τοῦ Σουλπικίου τί τοῦτο ; τί γὰρ ἄλλο, εἷπεν, ἥ τοῖς νενικημένοις ὀδύνη ; Σοῦτο μὲν ἤδη παροιμιώδης λόγος γέγονε. Id est: Itaque cum placuisset, uti principes in colloquium venirent Brennus et Sulpicius, Romanorum ductor, convenit ut Romani mille libras auri dependerent: hi simul atque accepissent aurum, ex urbe atque ex agris discederent. Super his cum jusjurandum intercessisset jamque aurum esset adductum Gallique pactae fidei immemores initio furtim, mox palam deprimerent detorquerentque lancem, Romanorum adversus illos coorta est indignatio. At vero Brennus tamquam per ludibrium et irridendi causa ensem una cum baltheo exutum lancibus apposuit. Porro Sulpicio roganti quid hoc esset rei, Quid enim aliud, inquit, nisi victis dolor ? Atque id dictum jam in proverbium abiit. Cujus meminit Festus Pompeius, illud addens: Cum Camillus Brennum insidiis circumventum concideret et ille quereretur contra foedus fieri, retorsit in eum suam vocem, Vaeh victis. Sic etenim Festus effert proverbium. Unde palam est dolorem, non opprobrium in Plutarcho vertendum fuisse. Lapus interpres aut lapsus est aut usus est exemplari, in quo scriptum erat pro ὀδύνη ὄνειδος. Huc allusisse videtur Plautinus Ballio: Vae victis, cum victus vel iniquis conditionibus parere cogitur. Et, ni fallοr, Vergilius in Moeride: Nunc victi tristes, quoniam sors omnia versat, Hos illi, quod nec bene vertat, mittimus haedos. Nonius Marcellus in dictione cestus, citat titulum satyrae Varronianae Vae victis. 1502. ΙI, VI, 2. Aquam bibens nihil boni parias Ὕδωρ δὲ πίνων χρηστὸν οὐδὲν ἅν τέκῃς, id est Aquam bibens probum et utile paries nihil. Hujus auctorem ferunt Demetrium Halicarnasseum. Cujus sensus est a poetis nihil praeclarum aut posteritate dignum aut venustum proficisci, si biberint aquam, hoc est, si pauperes fuerint et tenui victu. Horatius: Nulla placere diu neque vivere carmina possunt, Quae scribuntur aquae potoribus. Item Juvenalis: Quod si Vergilio puer et tolerabile desit Hospitium, caderent omnes a crinibus hydri, Surda nihil gemeret grave buccina. Idem: Satur est cum dicit Horatius ohe. Demetrii Halicarnassei distichon hujusmodi citatur a Zenodoto, etiam si in epigrammatis refertur Nicerati titulo: Οἷνός που χαρίεν τι φέρει τaχὺς ἵππος ἀοιδῶν Ὕδωρ δὲ πίνων χρηστὸν οὐδὲν ἅν τέκῃς. Quamquam apud Athenaeum secus refertur versus prior: Οἷνός τοι χαρίεντι πέλει μέγας ἵππος ἀοιδῷ, id est Sane magnus equus lepido sunt vina poetae. Iidem versus referuntur ab Athenaeo, secundo Dipnosophistarum libro, ex epigrammate quodam, quod quidam scripserat in Cratinum, qui frequenter in comoediis taxatur ut vinosus. Quin et Horatius eloquentiam vino tribuit: Fecundi calices quem non fecere disertum ? Martialis: Possum nil ego sobrius, bibenti Succurunt mihi quindecim poetae Aristoteles libro De naturis animantium octavo psittacum loquaciorem fieri putat, si vinum biberit. 1503. ΙI, VI, 3. Digna canis pabulo Ἀξία ἡ κύων τοῦ βρώματος, id est Digna canis pabulo. Ferme perinde valet ac si dicas: Dignus operarius mercede sua. Et vix quisquam est tam inutilis minister, quin si non amplo salario, certe victu dignus esse videatur. Refertur a Suida. Quadrabit in hominem non usquequaque rejiciendum atque inutilem aut in hominem assentatorem et ob id idoneum qui versetur in principum aulis, ubi nullo in pretio sunt qui nesciant adulari. 1504. ΙI, VI, 4. Canis digna sede Ἀξία ἡ κύων θρόνου, id est Canis digna sede. Cum novus honos obtigit cuipiam immerenti. Sumptum videtur a Melitaeis canibus, quibus nonnullae mulierculae majorem habent honorem quam ipsis maritis. Nisi mavis referre ad Anubim Aegyptiorum deum. Porro constat canibus a dominis tantum honoris habitum, ut defunctis etiam monumenta statuerint. Refertur a Diogeniano. 1505. ΙI, VI, 5. Si vinum postulet, pugnos illi dato Ἂν οἷνον αἰτῆ, κονδύλους αὐτῷ δίδου, id est Si vina poscat ille, pugnos porrige. Ubi pro bonis rebus expectatis diversa accipiuntur. Sumptus est hic senarius e tragoedia quapiam de Cyclope et Ulysse. Est autem notissima fabula, quemadmodum apud Homerum Ulysses Polyphemo Cyclopi vinum petenti subinde porrigit, quo simul atque jam temulentus sopitusque jaceret, palo praeusto oculum illi perterebravit. Putant metaphoram a pueris ductam, qui petentes non petenda nonnumquam colaphos recipiunt. Terentius in Phormione: Pugnos in ventrem ingere. Pugnos plagas ipsas vocat, itidem ut Graeci κονδύλους. Adagium refertur a Suida. 1506. ΙI, VI, 6. Pro perca scorpium Ἀντὶ πέρκης σκορπίον, id est Pro perca scorpium. Ubi quis optima captans pessima capit. Nam perca piscis est vel maxime laudatus, cujus identidem meminit Athenaeus gulonum delicias recensens. Scorpius letalis est, quamquam est et piscis hujus nominis, contempti saporis, de quo magis sentire videtur adagium. Simili figura dixit Lycophron: Ὁ δ’ ἀντὶ πιποῦς σκορπίον λαιμῷ σπάσας, id est At scorpium ille glutiens pipus vice. Est enim pipo avis genus. 1507. ΙI, VI, 7. Pro beneficentia Agamemnonem ulti sunt Achivi Ἀντ’ εὐεργεσίας Ἀγαμέμνονα τῖσαν Ἀχαιοί, id est, Pro meritis male tractarunt Agamemnona Grai. Quidam ad hunc efferunt modum: Ἀντ’ εὐεργεσίας Ἀγαμέμνονα δῆσαν Ἀχαιοί, id est Pro benefactis vinxerunt Agamemnona Grai. Dicebatur in ingratos, qui pro summo beneficio summum remetiuntur maleficium. Agamemnon enim tot exhaustis laboribus in expugnanda Troia pro dignitate Graeciae domum reversus veste inexplicabili involutus interfectus est a Clytaemnestra, auxiliante Aegistho adultero. Annotatum est hoc fere accidere viris de republica bene meritis, ut pro bene factis pessimam gratiam tulerint a populo. Pindarus in Pythiis hymno quarto: Υαντὶ δὲ ἔμμεν τοῦτο ἀνιαρότατον, καλὰ γινώσκοντ’ ἀνάγκᾳ ἐκτὸς ἔχειν πόδα, id est Aiunt autem hoc esse molestissimum, qui norit honesta, necessitate foris habere pedem, hoc est non frui bonis, cum ipse bene meritus sit de aliis, sed pro bene factis male audire. 1508. ΙI, VI, 8. Cane Tellenis cantilenas Ἄειδε τὰ Σέλληνος, id est Cane cantiones Tellenis. Quidam dici putant de dicacibus mordacibusque, quidam de inepte loquaculis. Nam Tellenem hunc tibicinem quemdam fuisse, poetam item carminum ineptissimorum. Alii tradunt hunc jocos quosdam versibus lepidissimis descripsisse, non sine multo sale scommatum. Meminit hujus Tellenis Diarchus Messenius apud Zenodotum, item Plutarchus in Apophthegmatis. 1509. ΙI, VI, 9. Azanaea mala Ἀζαναῖα κακά, id est Azanaea mala. Dici solitum, ubi quis in re perdifficili et infrugifera plurimum sumeret laboris aut ubi res esset cuipiam cum homine difficili, moroso, intractabili, tenaci. Tradunt Azanaeam regionem quampiam esse Arcadiae, sterilem et culturae inhabilem, in qua coloni multo sudore parum fructus referunt. Haec ferme traduntur a Graecarum paroemiarum collectoribus. Ceterum Stephanus De nominibus urbium veluti fontem aperit nobis hujus adagii. Siquidem is complures refert Azanias, unam, quae sit Arcadiae pars; in hac fontem quempiam esse, cujus aquam qui gustarit, hunc usque adeo a vino abhorrere, ut nec odorem ferat. Alteram Massiliae, tertiam Phrygiae, cujus mentionem fecerit etiam Strabo libro Geographiae duodecimo. De hac Hermogenes citante Stephano hujusmodi quamdam narrat fabulam. Cum illic frequentes essent villae rusticorum, orta ob sterilitatem agrorum fame collecti pastores rem divinam fecerunt fertilitatem a diis petentes. Ceterum cum dii non audirent illorum vota perduraretque agrorum sterilitas, Euphorbus e pastoribus quidam novum sacrificii genus excogitavit. Immolavit enim οὐανοῦν καὶ ἔξιν, quia Phrygum lingua sonat vulpem et echinum. Hac hostia placatis diis agros feraces esse coepisse; quod ubi finitimis pastoribus esset cognitum, Euphorbo sacerdotium et imperium detulerunt. Post loci nomen commutatum est proque Azania Ἐξανάγουν vocatum, quod perinde sonat Phrygio sermone, quasi Graece dicas Ἐχιναλώπεκα, Latine Echinovulpem. Hujusmodi ferme Stephanus, ex quibus conjectari licet ex ea fabula natam paroemiam. 1510. ΙI, VI, 10. Capra nondum peperit, hoedus autem ludit in tectis Αἵξ οὔπω τέτοκεν, ἔριφος δ’ ἐπὶ δώματα παίζει, id est Nondum enixa capra, at jam ludit in aedibus hoedus. Qui postrema perfectaque jam aggrediuntur praeteritis iis quae praecessisse oportuit, aut qui gloriantur jam assecutos sese cujus ne fundamenta quidem sunt jacta, aut qui rem agunt praepostere. Prius est enim peperisse, quam ut hoedus ludat in tectis. Refertur a Zenodoto. 1511. ΙI, VI, 11. Reperit deus nocentem Εὗρε θεὸς τὸν ἀλιτρόν, id est Reperit deus nocentem. Cum tandem ultio contingit improbis quasi divinitus immissa. Theocritus in Idyllio decimo: Εὗρε θεὸς τὸν ἀλιτρόν· ἔχεις, πάλαι Ὠν ἐπεθύμεις, id est Invenit deus impium, habes quae olim cupiebas. Theocriti scholiastes indicat proverbium et alia forma solitum efferri: Εὗρε θεὸς αἴτιον. Simile est Homericum illud Iliados Δ: Εἴπερ γάρ τε καὶ αὐτίκ’ Ὀλύμπιος οὐκ ἐτέλεσσεν, Ἔκ τε καὶ ὀψὲ τελεῖ, σύν τε μεγάλῳ ἀπέτισσαν, id est Quamquam etenim non punit Juppiter ilico sontem, At faciet tandem, et luerint sua crimina magno. Huc pertinet illud Sophocleum: Ὅτ’ ἅν δὲ τις θεῶν, Βλάπτῃ, δύναιτ’ ἅν οὐδὲν ἰσχύων φυγεῖν, id est Ubi quis deorum laeserit, Nemo queat suffugere quamlibet potens. Astipulatur item senarius ille proverbialis: Θεοῦ δὲ πληγὴν οὐχ ὑπερπηδᾶ βροτός, id est, Plagam deorum nullus hominum suffugit. Pindarus item in Pythiis: Θεὸς, ὃ καὶ πτερόεντ’ αἰετὸν κίχε καὶ θαλασσαῖον παραμείβεται Δελφῖνα, καὶ ὑψιφρόνων τιν’ ἔκαμψε βροτῶν, id est Deus et alatam aquilam assequitur et marinum praevertitur delphinum et elatorum quempiam depressit mortalium. Astipulatur huic sententiae et in Olympiis: Εἰ δὲ θεὸν ἀνήρ τις ἔλπεταί τι λαθέμεν ἔρδων, ἁμαρτάνει, id est Quod si deum homo quispiam sperat falsurum se, cum agit aliquid, errat. 1512. ΙI, VI, 12. Ignavis semper feriae sunt Qui vacant otio, feriari dicuntur et otiosi feriati et otium feriae, quae metaphorae tamquam in proverbium receptae sunt. Theocritus in Bucolicis: Ἀεργοῖς αἰὲν ἑορτά, id est Semper feriae inertibus. Nam feriis etiam ethnici a profanis negotiis abstinebant. Qui fugitant laborem, optant dies festos, quo liceat otiari ventrique et voluptatibus indulgere. Siquidem antiquitus in hoc dabantur agricolis feriati dies aliquot, ut lusu reficerent lassitudinem; admiscuerunt autem religionem, quo moderatiores essent lusus. At hodie Christianorum vulgus feriis olim ad pietatis usum institutis in compotationes, in scorta, in aleas, in rixas, in pugnas abutitur; nec ullo tempore plus committitur flagitiorum, quam quo maxime conveniebat a flagitiis abesse, nec unquam magis imitatur ethnicos, quam cum praecipue Christianos oportebat agere. Cumque palam sit rem juvandae religioni repertam in religionis perniciem vergere, tamen haud scio quo consilio pontifices quotidie ferias addunt feriis, cum potius conveniat prudentes imitari medicos, qui pro ratione morborum mutant remedia, tantum illud ceu scopum spectantes, ut bonae valetudini conferant. Proinde cum videant rem olim pro temporum illorum ratione salubriter institutam nunc mutatis Christianorum moribus pestem esse pietatis, quae tandem religio est constitutionem eodem mutare consilio, quo veteres illi constituerunt ? Quod de festis diebus dico, de multis aliis sentiendum est, non quod damnandas existimem Christianorum ferias, sed quod in immensum nolim crescere et paucas eas, quas instituit priscorum auctoritas, ad id converti cupiam, ad quod repertae sunt; nam vere Christianis omnis dies festus est, malis vero, quae maxima turba est, festi dies minus festi sunt quam profani. Sed ut ad proverbium revertamur, apte accommodabitur in eos, qui numquam non causantur aliquid, quo sint in otio: veluti quibus insuaves sunt litterae, nunc excusant valetudinem, nunc occupationes rei domesticae; nonnumquam obstat rigor hiemis, alias aestatis fervor, interdum autumni periculosum caelum; demum avocat a libris veris amoenitas mox fugitura. Pransi negant esse rem habendam cum libris, antequam concoxerit stomachus; impransis obstrepit fames, quo minus libeat. Luci dicunt ignavum esse domi desidere, ceterum ad lucernam vigilare oculis inimicum. Si suppetit res domestica, Quorsum opus, inquiunt, litteris ?; si deest, negant pauperem posse philosophari. Iuvenis negat aevi florem curis senilibus absumendum; provectior ait valetudini parcendum. 1513. ΙI, VI, 13. Catulae dominas imitantes Σὰς δεσποίνας αἱ κύνες μιμούμεναι id est, Dominas imitantes catellae. Ubi servi dominorum ferociam repraesentant aut discipuli praeceptoris resipiunt arrogantiam aut ministri principum fastum, breviter quoties ii, qui subsunt, eorum exprimunt mores, sub quorum imperio degunt. Unde et illud Juvenalis: Maxima quaeque domus servis est plena superbis. Videas autem et Melitaeas, opulentarum mulierum delicias, fastum, lasciviam totamque ferme morum imaginem reddere. Usurpatur hoc adagium a Platone, libro De republica octavo: Ἀτεχνῶς γὰρ αἵ τε κύνες κατὰ τὴν παροιμίαν οἸαίπερ αἱ δέσποιναι. Γίγνονταί τε δὴ καὶ ἵπποι καὶ ὄνοι, πάνυ ἐλευθέρως καὶ σεμνῶς εἰθισμένοι πορεύεσθαι κατὰ τὰς ὁδούς, ἐμβάλλοντες τῷ αἰεὶ ἀπαντῶντι, ἐὰν μὴ ἐξίστηται. Id est Palam enim tum catellae juxta proverbium tales quales sunt dominae. Tum et equi et asini tales redduntur, qui assuefacti fuerint admodum libere fastuoseque per vias ingredi, semper incursantes in obvium, ni cedat. 1514. ΙI, VI, 14. Tantali poenae Σαντάλειοι τιμωρίαι, id est Tantali supplicia. De iis dicendum, quibus adsunt quidem bona, verum his frui negatum est. A fabula Tantali sumptum, quem poetae fingunt apud inferos assistere flumini sitientem, quod si quando admoverit se potaturus, repente aquam labris contactam refugere. Tum capiti imminere arborem pomis onustam, sed eam subito porrigenti manum alio subducere sese atque ita miserum praesente copia inopia discruciari. Id olim in divites parcos et sordidos dici vulgo solere testis est Horatius in Sermonibus: Tantalus a labris sitiens fugientia captat Pocula. Quid rides ? Mutato nomine de te Fabula narratur: congestis undique saccis Indormis inhians et tanquam parcere sacris Cogeris aut pictis tamquam gaudere tabellis. Idem in Odis: Magnas inter opes inops. Gregorius Nazianzenus in epistola ad Basilium eleganter detorquet ad hujus mundi delicias, quae numquam explent animum. Σαντάλειοι, inquit, τινὲς καὶ κατάκριτοι διψῶντες ἐν ὕδασι τὴν ἐλεεινὴν ἐκείνην καὶ ἄτροφον πανδαισίαν, id est Tantalii et execrabiles sitientes in aquis miserandam illam et nihil alimoniae conferentem pandaesiam. Πανδαισίαν autem Graeci vocant convivium ex omni genere deliciarum apparatum. 1515. II, VI, 15. Viro seni maxillae baculus Ἀνδρὸς γέροντος αἱ γνάθοι βακτηρία, id est Maxilla senibus scipionis est vice. Dici solitum de iis qui ob defectas aetate vires lautiore pariter et copiosiore victu coguntur uti, quo quod senecta deterit, utcumque sarciant cibo. Manet et in hodiernum senile verbum: Ego me dentibus meis sustento. Est autem velut aenigmaticum, reliquos ingredi pedibus, senes dentibus. Etenim quod decessit nativo corporis succo, id cibi ac potus adminiculo sarciendum. Videmus illud evenire vulgo, posteaquam destituit senes edacitas illa, vitae finem imminere. 1516. II, VI, 16. Ne verba pro farina Μὴ λόγους ἀντ’ ἀλφίτων, id est Ne verba pro farinis. Adversus eos jaciebatur, qui beneficium verbis, non re dabant. Qui fere magnatum mos est, uti suos splendidis promissis alant. Bene autem admonet in Pandectis Pomponius jureconsultus, peculium re, non verbis augendum esse. Quadrabit item in eos, qui beneficium pollicitis rependunt aut qui consolantur oratione, cum auxilio sit opus. Veteres quicquid ad victum pertineret, ἄλφιτα vocabant. Apparet e comoedia quapiam sumptum; est enim hemistichium carminis iambici trimetri. De proverbio Aristophanico Οὐδὲν πρὸς τὰ ἄλφιτα dictum est alias. 1517. II, VI, 17. Ancoras tollere Nonnullam proverbii faciem habet quod est apud M. Varronem in opere De re rustica, capite extreme: Ancoras tollere pro eo quod est moliri discessum, quod genus et illud, Talaria nectere. Haec sunt ejus verba: Interea redit ad nos Pavo et si vultis, inquit, ancoras tollere, latis tabulis sortitio fit tribuum, hoc est: si vultis omissa disputatione hinc abire. Quamquam hic alluditur ad ambiguam tabularum significationem, quae tum nauticae sunt, tum forenses, quibus suffragia ferebantur. Huic simile Quintilianicum illud Oram solvere; nam ita plerique legunt. 1518. II, VI, 18. Ἄμουσοι Inelegantes et indoctos Graeci vocant ἀμούσους, hoc est a Musis alienos. Antiquitus enim nihil eruditum habebatur sine musica. Unde apud comicos qui litteras se didicisse negant, aiunt se non didicisse musicam. Quintilianus libro primo, capite de musicae laudibus: Denique, inquit, in proverbium usque Graecorum celebratum est indoctos a Musis atque a Gratiis abesse. Plato libro De republica octavo ὑποαμουσότερον dixit improbiorem et rusticius inverecundum. Et Aristoteles libro Rhetoricorum secundo: Ὥσπερ οἱ ποιηταί φασιν τοὺς ἀπαιδεύτους παρ’ ὄχλῳ μουσικώτερον λέγειν, id est Quemadmodum aiunt poetae indoctos apud multitudinem elegantius dicere. Hominem insigniter elegantem μουσικώτατον dicimus, denique quicquid est moderatum compositumque ἔμμουσον dicunt Graeci. Et Athenaeus ἀμουσολογίας appellat ineruditas parumque tempestivas fabulas. Aeschines adversus Timarchum: Καὶ γὰρ πρὸς τοῖς ἄλλοις κακοῖς ἄμουσός τις οὗτος καὶ ἀπαίδευτος ἄνθρωπός ἐστιν, id est Nam et praeter alia mala alienus a Musis et ineruditus est homo. Aristophanes in Equitibus: Ἀλλ’, ὧγάθ’, οὐδὲ μουσικὴν ἐπίσταμαι, id est Imo nec ipsam musicam novi, o bone. Homines ab humanitate politioribusque litteris alienos jubebant Gratiis et Musis sacrificare, quemadmodum Plato Xenocratem subinde monere solitus est, ut Gratiis litaret. Apud Athenaeum libro IV quidam Cynico inhumanitatem exprobrans ait: Οὐχ ὥσπερ σύ, Κυνικέ, ὀ μηδέποτε ταῖς Φάρισιν, ἀλλ’ οὐδὲ ταῖς Μούσαις θύσας, id est Non quemadmodum tu, Cynice, qui numquam Gratiis ac ne Musis quidem sacrificaris. Apud eumdem libro XIII citatur ex parodo quopiam: Οὓς ἐδίδαξαν ἀριστερὰ γράμματα Μοῦσαι, id est Litterulas Musae quos edocuere sinistras. Videtur in perverse doctum aut maledicum congruere, siquidem ibidem Ephippus in quemdam dixit: Ἐπαρίστερος ἐπὶ στόματι τὴν γλῶτταν φορεῖς, id est Sinister linguam in ore gestas, nisi forte legendum censes, ἐπ’ ἀριστερά id est in levam partem. Qui cuncta interpretatur in levam partem omissis bonis, in leva parte gestat linguam. Unde et sinistras suspiciones et sinistras interpretationes dicimus. Celebratur et philosophi cujusdam dictum, ipsum philosophiae praecepta tradere dextra, auditores autem accipere sinistra. Plutarchus in vita Romuli, quem vult intelligi nec indoctum nec inhumanum, dicit nec Musis carere nec Gratiis: Σέξτιος δὲ Σύλλας ὁ Καρχηδόνιος, οὔτε Μουσῶν οὔτε Φαρίτων ἐπιδεὴς ἀνήρ, id est: Sextius Sylla Carthaginensis, neque Musarum neque Gratiarum expers. 1519. II, VI, 19. Vitilitigator Vitilitigatores M. Cato vocabat litium avidos et alienorum operum calumniatores, eaque vox ob novitatem doctis in adagionem abiit, quemadmodum et Homeromastiges et Vergiliomastiges. Plinius in praefatione Historiae mundi: Ergo securi, etiam contra vitilitigatores, quos Cato eleganter ex vitiis et litigatoribus composuit – quid enim illi aliud quam litigant aut litem quaerunt ? – exsequemur reliqua propositi. 1520. II, VI, 20. Vino vendibili suspensa hedera nihil opus Vino vendibili suspensa hedera nihil opus. Id est: Vera virtus non eget alienis praeconiis. Aut res praeclarae per se placent neque desiderant exoticam commendationem. Sumptum apparet a cauponum more, qui vinariis tabernis signum hederaceum solent praetendere. Ita Plautus idem in Poenulo: Invendibili merci oportet ultro emptorem adducere, Proba merx facile emptorem reperit. Horatius: Ubi largius aequo, Laudat venales qui vult extrudere merces. 1521. II, VI, 21. Canere ad myrtum Ἄιδειν πρὸς μυ὇ῥίνην, id est Ad myrtum canere, proverbio jubebatur imperitus litterarum et infacundus quique non posset apud eruditos loqui. Hinc sumpta metaphora, quod apud veteres mos esset, ut in conviviis singuli suam cantionem canerent; quod si quis citharam accipere recusasset, utpote musices ignarus, is per jocum accepto ramo laureo seu myrteo cogebatur ad eum canere. Porro priscis hunc canendi fuisse morem testatur et Fabius libro Institutionum primo: Unde, inquiens, etiam ille mos, ut in conviviis post cenam circumferretur lyra; cujus cum se imperitum Themistocles confessus esset, ut verbis Ciceronis utar, habitus est indoctior. Sed veterum quoque Romanorum epulis fides ac tibias adhibere moris fuit. Plutarchus primo Symposiacon libro scribit olim fuisse morem, ut in convivio primum voce communi deum canerent παιανίζοντες, ut ait; deinde myrteum ramum unicuique tradi solere, quem ἄσαρκον vocatum existimat, quod is, qui eum accepisset, caneret; post lyra circumlata, qui peritus artis fuisset, eam accipiebat canebatque sonum chordarum ad vocem attemperans. Recusantibus autem musices imperitis σκολιόν carmen dicebatur, quia non esset vulgare neque cuivis facile. Alii dicunt myrtum non solere ordine circumduci, sed a sponda ad spondam transferri, ut, posteaquam cecinisset is, qui in prima sponda primus sedebat, ei traderet, qui in secundo lecto primus accumberet, hic rursum tertii lecti primo, deinde rursum primi lecti secundus, secundo loco in secunda accumbenti sponda traderet eumque ad modum per omnes iret. Haec ferme Plutarchus. 1522. II, VI, 22. Admeti naenia Ἀδμήτου μέλος, id est Admeti naenia. De tristi lugubrique cantione. Accommodari poterit ad orationem querulam ac miserabilem. Accipitur enim cantilenae genus, quod σκολιόν vocant, de quo multa Julius Pollux. Dictum est autem obliquum vel a tibiarum figuris vel quod in conviviis, quemadmodum modo diximus, obliquo ordine a lecto in lectum flecterentur canendi vices. Quidam hujusmodi cantiones faciles et illaboratas intelligunt, nimirum quales oportet esse quae inter pocula canuntur et ex tempore. Verum de iis deque superiore proverbio qui volet copiosius edoceri, legat Aristophanis interpretem, in eo quem mox indicabimus loco. Adagium ad hujusmodi fabulam referunt: Admetus rex fuit Pheraeorum, cujus armenta pavisse fingitur Apollo mercede conductus, cum ex Olympo depulsus humana specie exularet apud mortales. Exilii causam hanc adferunt: Aesculapius, Apollinis filius, Chirone praeceptore medicam artem perdidicerat, deinde sanguine, qui ex Gorgonis fluxerat venis, a Pallade accepto per hunc plurimos restituit sanitati. Porro sanguine, qui e sinistris defluxerat venis, ad perniciem hominum utebatur, qui e dextris, ad salutem. Quin fabulis vulgatum est illum etiam vita defunctos quosdam in vitam revocasse. Quare ne pro deo haberetur apud mortales, cum id videretur praestare quod deorum est proprium, Jupiter illum fulmine percussit. Ob id indignatus Apollo Cyclopes, qui Jovi fulmen illud fuerant fabricati, peremit. Quam rem indigne ferens Jupiter Apollinem destinarat e caelo ad inferos praecipitem dare, sed Latonae interventus precesque mitiorem poenam impetrarunt. Itaque caelo interdictum est, jussusque solum vertere damnatus, ut annum apud hominem mortalem mercede seruiret. Igitur ad Admetum profectus Apollo regis armenta, sicuti dictum est, pascebat et, ut erat artifex, effecit ut omnes vaccae gemellos parerent. Cumque apud Admetum perquam humaniter esset habitus, ut patrono gratiam officii referret, a Parcis impetravit, ut, cum in illarum fusis Admeti fatalis dies volveretur, liceret hac lege mortem effugere, si quem alium reperisset, qui volens illius vice mortem oppetere vellet suique capitis dispendio illius vitam redimere. Ergo cum adesset dies ille fatalis neque quisquam inveniretur, qui mortis vicarius esse vellet, patre etiam ac matre recusantibus, una Alcestis uxor mariti vitam sua cariorem habuit. Qua defuncta stridulae quaedam et lugubres naeniae decantabantur assidue apud Admetum, donec mota Proserpina remisit Alcestidem aut, ut quidam dicunt, donec Hercules expugnato Orco hanc ad superos reduxit. Meminit περὶ τοῦ μέλους etiam Euripides in Alcestide: Δισσὰ δ’ ἦν μέλη κλύειν, id est At cantiones duplices audire erat. Notat enim Aristophanes in Vespis: Ἄιδει Κλέωνος λαβόμενος τῆς δεξιᾶς· Ἀδμήτου λόγον, ὧταῖρε, μαθὼν τοὺς ἀγαθοὺς φίλει. Σούτῳ τί λέξεις σκολιόν ; id est Canit Cleonis apprehensa dextera: Verbum Admeti doctus, amice, diligito probos. Huic quid obliquum loqueris ? Miscet iambicis anapaestica. Interpres citat hos versiculos ex fabula Ciconiis: Ὁ μὲν ᾖδεν Ἀδμήτου λόγον πρὸς μυ὇ῥίνην, Ὁ δ’ αὐτὸν ἠνάγκαζεν Ἁρμοδίου μέλος, id est Atque is quidem canebat Admeti modos Ad myrtum, at alter adegit, Harmodii melos Ut caneret. Congerit et alia quaedam non indigna cognitu, quae licebit inde petere. 1523. II, VI, 23. Bellum haud quaquam lacrimosum Ἄδακρυς πόλεμος, id est Bellum lacrimis carens. Ubi victoria contigit citra caedem et sanguinem, aut ubi quis e periculoso quopiam negotio sic extricavit sese, ut nullo suo malo discesserit, sive cum rixosi verbis inter se digladiantur nec est quicquam periculi, ne veniatur ad manus, aut ubi certamen agitur ejusmodi, ut neutri parti quicquam accidat incommodi, velut in conflictatione litteraria, in qua victus discedit eruditior, victor amicior. Natum aiunt e vetusto quodam oraculo Dodonaeo, quo responsum Lacedaemoniis adversus Arcadas pugnaturis ἄδακρυν πόλεμον ἔσεσθαι, id est Bellum sine lacrimis futurum. Deinde contigisse illis victoriam, nemine prorsus interfecto. Nos item incruentam victoriam vocamus, cum nulla caede contingit victoria, et apud Graecos ἀναιμωτὶ νικᾶν, id est citra sanguinem vincere. Plutarchus in commentario de fortuna Romanorum ἄδακρυν νίκην appellat eam, quam Paulus Aemilius de Persa reportavit. Effertur proverbium etiam ad hunc modum: Ἀναίμακτον ἔστησε τρόπαιον, id est Incruentum statuit tropaeum. Celebratur inter Pittaci oracula illud quoque: Δεῖν τὰς νίκας ἄνευ αἵματος ποιεῖσθαι, id est Oportere victorias citra sanguinem fieri. Auctor Laertius. Nec abhorret hinc illud, quod in Graecorum commentariis reperio: Πόλεμός τις ἀσίδηρος ἀνὰ τὴν Ἑλλάδα κεκίνηται, id est Bellum quoddam absque ferro motum est in Graecia. Significat autem bellum, quod oratione, non armis peragitur. Nam id demum viris sapientibus dignum; alioqui ferro congredi ferarum est et gladiatorum, quos equidem infra ferarum genus pono. Et tamen nemo crediturus erat, nisi cerneremus oculis, quantopere haec bellandi ratio placeat principibus Christianibus. Pugnatur machinis, quales nulla umquam ethnicorum feritas aut ulla barbaries excogitavit. Quin est apud Germanos populus, cujus haec praecipua gloria, quam plurimos mortales ferro trucidasse; quod cum per se immane est, tum hoc etiam foedius, quod hoc faciunt mercede conducti, veluti carnifex quispiam ad lanienam pretio emptus. Atque haec tum magis erunt proverbialia, si longius transferantur, ut puta ad litem forensem, contentionem aut aliud id genus certamen. 1524. II, VI, 24. Flet victus, victor interiit Κλαίει ὁ νικηθείς, ὁ δὲ νικήσας ἀπόλωλεν, id est Qui vicit periit, plorant qui succubuere. Quoties utraque pars magno suo malo discedit, ita ut plerumque solet in bellis accidere, item in litibus forensibus, in contentionibus. Nam Hesiodus duas facit Eridas, quarum altera pestifera sit mortalibus, altera frugifera. In priore certaminis genere qui vicerit, discedit improbior, qui victus sit, infelicior. In posteriore qui superior evaserit, discedit clarior; qui superatus fuerit, discedit se ipso melior. Tradunt hoc natum a Sibyllae Erythraeae vaticinio, quod edidit de pugna apud Chaeroneam commissa; nam illic Athenienses cum Thebanis victi perierunt, Philippus victor protinus a Pausania sublatus est. Meminit hujus Georgius Gemistus in Hellanicis. Quamquam idem olim usuvenit Troianis et Graecis post insanissimum bellum pro mala muliercula tot annos gestum; nam Troia funditus eversa est, Graeci victores aut in reditu perierunt aut domi reperere perniciem. 1525. II, VI, 25. Timidi numquam statuerunt tropaeum Ἀλλ’ οἱ γὰρ ἀθυμοῦντες ἄνδρες οὔποτε Σρόπαιον ἐστήσαντο, id est At enim tropaeum nobile haud umquam viri Statuere pavidi. Suidas ex Eupolide citat. Usurpatur a Platone in Critia: Ἀλλὰ γὰρ ἀθυμοῦντες ἄνδρες οὔπω τρόπαιον ἔστησαν. Apte dicetur in eos, qui per animi socordiam inertiamque nihil egregium, nihil arduum audent aggredi aut qui periculi metu a magnis abstinent negotiis, cum insignis gloria non nisi magnis periculis contingat. Neque triumphum egit quisquam, qui non sit ausus Martis eventum experiri. Est simile quiddam apud Hebraeum illum contionatorem, non facere sementem, qui superstitiosius observet ventum, et qui consideret nubes, hunc haud umquam metere. Σηρῶν ἄνεμον οὐ σπερεῖ, καὶ βλέπων ἐν νεφέλαις οὐ θερίσει. Profertur et illud in timidos e Sophocle: Πάντα γάρ τοι τῷ φοβουμένῳ ψοφεῖ, id est Formidoloso strepunt omnia. 1526. II, VI, 26. Una cum ipsis manipulis Αὐταῖς ἀμάλαις, id est Cum ipsis manipulis. Cum omnia funditus pereunt, hoc est, cum ne gluma quidem fit reliquum. Proverbium a rusticis natum videtur. Refertur a Suida. 1527. II, VI, 27. Ne Aesopum quidem trivisti Οὐδὲ τὸν Αἴσωπον πεπάτηκας, id est Ne Aesopum quidem trivisti. De vehementer stupidis et imperitis. Refertur a Suida. Exstat autem apud Aristophanem in Avibus: Ἀμαθὴς γὰρ ἔφυς κοὐ πολυπράγμων, Οὐδ’ Αἴσωπον πεπάτηκας, id est Indoctus enim es neque sat solers, Neque trivisti saltem Aesopum. Nam antiquitus Aesopi fabellas etiam vulgus idiotarum tenebat; has igitur qui non legisset, nihil scire videbatur. Erat autem natione Phryx, servus Xanthi, liber factus est ab Idmone caeco. Plato comoediarum scriptor fingit illum revixisse. Ab hoc omnes fabellae, in quibus inducuntur animalia bruta, Αἰσωποποίητοι dicuntur, quemadmodum in quibus homines, Sybariticae sive Sybaritides diminutive. 1528. II, VI, 28. Vulpes bovem agit Ἀλώπηξ τὸν βοῦν ἐλαύνει, id est Vulpes bovem ducit. Cum res absurde geritur (nihil enim vulpi cum agricolatione), veluti si quis poeta de rebus sacris contionetur aut leno tractet rempublicam. Licebit et ad eum torquere, qui non ex animo, sed alio spectans fingit sese quippiam velle facere. Exstat et hoc apud Suidam. 1529. II, VI, 29. Non inest remedium adversus sycophantae morsum Ἀλλ’ οὐκ ἔνεστι συκοφάντου δήγματος, id est Adversus ictum sycophantae non inest, subaudiendum φάρμακον, id est remedium. Dictum est in calumniam, cujus morsus non solum perniciosissimus est, verumetiam inevitabilis, quod clancularius plerumque. Olim remedia quaedam anulis inesse creditum est, velut adversus serpentium morsus aut morbum aliquem aut fascinationem. Est apud Aristophanem in Pluto, apud quem jactanti anulum magicum, in quo remedium esset adversus omne malorum genus, respondetur: Ἀλλ’ οὐκ ἔνεστι συκοφάντου δήγματος. Quod imitatus videtur apud Athenaeum libro tertio Antiphanes: Ἐὰν δ’ ἄρα Στρέφῃ με περὶ τὴν γαστέρ’ ἥ τὸν ὀμφαλόν, Παρὰ Υερτάτου δακτύλιός ἐστί μοι δραχμῆς, id est Quod si mihi alvum torserit Aut umbilicum, est anulus drachma mihi A Phertato emptus. 1530. II, VI, 30. Indoctior Philonide Ἀπαιδευτότερος Υιλωνίδου, id est Indoctior Philonide. Hic Melitensis erat praegrandi corpore, ceterum insulsus et indoctus. Notatur aliquoties apud Arisiophanem ut mulierosus et in parasitos profusus. 1531. II, VI, 31. Apage hospitem in tempestate Ἄπαγε ξένον ἐν χειμῶνι, id est Apage hospitem in tempestate. Dici solitum ubi quis importunius adveniret. Nam molestiam adferunt hospites, si quando in rebus adversis et afflictis superveniunt, quando familiares magis adesse convenit aegrimoniae lenitores. Si peregrini superveniant, ad calamitatis molestiam accedit pudor, interdum maxima malorum pars. Recte accommodabitur, si quando petitur quippiam a principe negotiis parum laetis occupato. Admonet idem adagium ne quis externus domesticis aliorum malis admisceat sese. Simile quiddam dixit Euripides in Alcestide: Ἆρα τὸν ξένον Στυγῶ δικαίως ἐν κακοῖς ἀφιγμένον ; id est An non mihi jure optimo Invisus hospes, qui in malis advenerit ? Verba servi ad Herculem advenientem domo Admeti jam occupata luctu. Rursus in eadem fabula: Λυπουμένοις ὀχληρός, εἰ μόλοι ξένος, id est Molestus hospes, tristibus si advenerit. 1532. II, VI, 32. Dentem dente rodere Dentem dente rodere dicitur qui carpit eum qui neque laedi queat neque sentiat aut qui mordet pari mordacitate praeditum quempiam. Martialis libro XIII, in obtrectatorem quemdam: Quid dentem dente juvabit Rodere ? Carne opus est, si satur esse velis. Simile illi: Noli verberare lapidem. 1533. II, VI, 33. Jovem lapidem jurare Jovem lapidem jurare dicuntur qui sancte et religiose dejerant. M. Tullius Epistolarum familiarium septimo ad Trebatium: Quomodo autem tibi placebit Jovem lapidem jurare, cum scias iratum esse Jovem nemini posse ? Sumptum a prisco feriendi foederis ritu, quod a patre patrato manu tenente lapidem conceptis verbis peragebatur, quemadmodum describit Titus Livius et Macrobius. Utebantur et Arabes lapide in feriendis foederibus, quemadmodum refert Herodotus in tertio. Adagium varie poterit usurpari. Ego tibi super hac re non dubitem vel Jovem lapidem jurare, id est quantumvis sancte. Huic injurato fidem habere malim quam tibi Jovem lapidem, ut aiunt, juranti. Jovem lapidem jurabat nihil istiusmodi cogitatum fuisse, id est magnopere adseverabat. A. Gellius in Noctibus usurpavit ad hunc modum: Jovem lapidem, inquit, quod sanctissimum jusjurandum est habitum, paratus sum ego jurare Vergilium hoc numquam scripsisse. Apuleius in sermone De deo Socratis: Quid igitur ? Jurabo per Jovem lapidem, Romano vetustissimo ritu. Equidem arbitror huc pertinere, quod ex Augustino citatur in Decretis, eos teneri perjurio, qui jurarint per lapidem nec praestiterint quod jurarunt, etiamsi illic scriptum est super lapidem ex librarii, ni fallor, depravatione. Indicat autem illic, hoc jusjurandum esse sanctum ei cui juratur, hoc est, si Christianus juret pagano, cui hoc jusjurandum erat sanctissimum. Quid hic adtinet referre, quae glossographi et hos secuti theologi commenti sunt de hoc lapide tam absurda, ut vix lapides talia dicturi sint ? Mihi satis est indicasse; legat qui velit. Veteres per caput illius quem carissimum habebant, jurabant, Romani per genium principis, Socrates per canem et anserem, Zeno Citiensis per capparim, plerique per brassicam, ναὶ μὰ τὴν κράμβην, quod multis exemplis e veterum poematibus repetitis docet Athenaeus libro nono, eo quod huic divinatoria quaedam vis insit, eoque et sacram habitam tradit. 1534. II, VI, 34. Cimmeriae tenebrae Multam obscuritatem aut animi caliginem Cimmerias tenebras appellant. Lactantius Institutionum divinarum libro IV: O caecum pectus, o mentem Cimmeriis, ut aiunt, tenebris atriorem. Et hunc velut aemulatus divus Hieronymus, ut Lactantianae admirator eloquentiae, Rogo, inquit, quae tanta est caecitas et Cimmeriis, sicut aiunt, tenebris involuta ? Natum adagium a Cimmeriae regionis prodigiosa obscuritate. De qua Strabo libro Geographiae primo scribit in hunc modum: Καὶ μὴν καὶ τὸν Κιμμερικὸν Βόσπορον οἷδε, τοὺς Κιμμερίους εἰδώς, οὐ δήπου τὸ μὲν ὄνομα τῶν Κιμμερίων εἰδώς, αὐτοὺς δὲ ἀγνοῶν, οἳ κατ’ αὐτὸν ἥ μικρὸν πρὸ αὐτοῦ μέχρις Ἰωνίας ἐπέδραμον τὴν γῆν ἐκ Βοσπόρου πᾶσαν. Αἰνίττεται γοῦν καὶ τὸ κλίμα τῆς χώρας αὐτῶν ζοφῶδες ὄν, καί, ὡς φησίν, Ἠέρι καὶ νεφέλῃ κεκαλυμμένοι, οὐδέ ποτ’ αὐτοὺς Ἠέλιος φαέθων ἐπιλάμπεται, Ἀλλ’ ἐπὶ νὺξ ὀλοὴ τέταται. Id est Quin Bosphorum quoque Cimmerium cognovit, ut qui Cimmerios non ignorarit. Neque enim videlicet cum Cimmeriorum nomen cognitum habuerit, ipsos ignoravit, qui temporibus illius vel paulo ante illius aetatem a Bosphoro ad Ioniam usque terram omnem percursarint. Itaque quonam in climate sita sit illorum regio, velut innuit, cum eam caliginosam facit et, ut ipsius utar verbis, Umbris ac nebulis tectam, siquidem igneus illos Haud umquam irradiat Phoebus, nox atra sed illis Ingruit assidue. Porro locus quem Strabo citavit, quamquam verbis aliquot divarians a poeta, est apud Homerum Odysseae undecimo: Ἠδ’ ἐς πείραθ’ ἵκανε βαθυ὇ῥόου Ὠκεανοῖο. Ἔνθα δὲ Κιμμερίων ἀνδρῶν δῆμός τε πόλις τε, Ἠέρι καὶ νεφέλῃ κεκαλυμμένοι· οὐδέ ποτ’ αὐτοὺς Ἠέλιος φαέθων ἐπιδέρκεται ἀκτίνεσσιν, Οὔθ’ ὁπότ’ ἅν στείχῃσι πρὸς οὐρανὸν ἀστερόεντα, Οὔθ’ ὅτ’ ἅν ἅψ ἐπὶ γαῖαν ἀπ’ οὐρανόθεν προτράπηται, Ἀλλ’ ἐπὶ νὺξ ὀλοὴ τέταται δειλοῖσιν βροτοῖσιν. Id est, Ast ille Oceani pervenit summa profundi. Illic sunt populique et moenia Cimmeriorum, Nubibus et caeca assidue caligine tecta. Illos haud umquam radiis sol aspicit ardens, Nec quando astriferum curru petit arduus axem, Nec rursum ad terras magno devectus Olympo, Sed nox incumbit miseris mortalibus atra. Cimmeriorum mentionem facit etiam M. Tullius, libro Academicarum quaestionum quarto: Et Cimmeriis quidem, quibus aspectum solis sive deus aliquis sive natura ademerat sive ejus loci quem incolebant situs, ignes tamen aderant, quorum illis uti lumine licebat. Isti autem, quos tu probas, et caetera. Et in hac regione Naso poeta Somno deo regiam aedificavit libro Transformationum undecimo: Est prope Cimmerios longo spelunca recessu, Mons cavus, ignavi domus et penetralia Somni, Quo numquam radiis oriens mediusve cadensve Phoebus adire potest; nebulae caligine mixtae Exhalantur humo dubiaeque crepuscula lucis. Apud Graecos constanter per duplex m scriptum invenio, tametsi refragatur etymologia, quam adfert Eustathius autumans Κιμμερίους dictos quasi ἐν τῷ ἀέρι κειμένους. Sed vero propius est Κιμμερίους vocatos quasi χειμερίους, quamquam hic quoque m simplex. 1535. II, VI, 35. Frustra Herculi Εἰκῆ τῷ Ἡρακλεῖ, id est Frustra Herculi, subaudi calumniam struxeris. De his dici consuevit, qui sic omnia sua negotia gerunt, ut nemo queat aut audeat calumniari. Nam Herculi mos erat res alienas vi abducere, non dolo. Conveniet aut in vehementer laudatum probatumque aut in praepotentem, quem insimulare tutum non sit. M. Cato Censorius plus quadragies in jus vocatus fuisse memoratur, semper judicum absolutus sententiis. Hunc Caesar in Anticatonibus insimulavit avaritiae. Id Plutarchus perinde scribit esse, quasi si quis Herculem insimulet ignaviae; nihil enim minus in Herculem quadrat quam hoc criminis. Sunt qui putent congruere, cum aliquis omnia facit impune nec a quoquam accusatur, quemadmodum Hercules impune res alienas consuevit abigere. 1536. II, VI, 36. Ne in nervum erumpat Terentius in Phormione: Verum hoc saepe, Phormio, Vereor, ne ista fortitudo in nervum erumpat denique. Quadrat in temerariam inconsideratamque audaciam, quae plerumque infelix esse solet et in maximum malum aliquando adducere. Donatus interpres a sagittariis sumptam metaphoram existimat, qui dum nervum arcualem adducunt immodice, rumpunt nonnumquam, idque non sine suo periculo. 1537. II, VI, 37. Ipsa senectus morbus est Terentius in Phormione: Ipsa senectus morbus est. Proverbiali figura dictum videtur. Nam in senibus, ut absit morbus, ipsa senecta per se mala valetudo est. Unde illud frequens apud Homerum χαλεπὸν γῆρας, id est molesta senectus. Iliados Θ: Σὴ δὲ βίη λέλυται, χαλεπὸν δέ τε γῆρας ὀπάζει, id est Viribus effetum jam te premit aspra senectus. Et apud Vergilium: Subeunt morbi tristisque senectus. Horatius in Arte poetica: Multa ferunt anni venientes commada secum, Multa recedentes adimunt. Juvenalis:Circumsilit agmine facto / Morborum omne genus. Nos item in carmine de senectutis incommodis: Taeterrima porro Senecta, morbus ingens, Nullis arcerive potest pellive medelis, Quin derepente oborta Corporis epotet succos animique vigorem Ebetet. Idem testatur senarius ille proverbialis: Υοβοῦ τὸ γῆρας· οὐ γὰρ ἔρχεται μόνον, id est Metue senectam, non enim sola advenit. Item: Φαλεπὸν τὸ γῆρας ἐστιν ἀνθρώποις βάρος, id est Pergrave senectus est onus mortalibus. Citatur ex Antiphane: Σφόδρ’ ἐστὶν ἡμῶν ὁ βίος οἴνῳ προσφερής· Ὅταν ᾖ τὸ λοιπὸν μικρόν, ὄξος γίνεται, id est Est vita vino nostra quam simillima: Ubi paululum restat, in acetum vertitur. Item ex eodem: Σὸ γῆρας ὥσπερ βωμός ἐστι τῶν κακῶν· Πάντ’ ἔστ’ ἰδεῖν εἰς τοῦτο καταπεφευγότα, id est Quaedam est malorum ara senectus omnium, Adeo videre est cuncta ad hanc recurrere. Rursus ex eodem: Πρὸς γὰρ τὸ γῆρας ὥσπερ ἐργαστήριον Ἅπαντα τἀνθρώπινα προσφοιτᾶ κακά, id est Miseram ad senectam ut ad officinam quampiam Mala universa confluunt mortalium. Huc allusit anus Plautina, quae tarditatem incessus excusans ait se grave pondus gestare. Tantum, inquit, hoc oneris, quod fero. – Quid oneris ? – Annos septuaginta et quatuor. Item M. Tullius in Catone majore: Quae plerisque senibus sic odiosa est, ut onus se Aetna gravius dicant sustinere. Aristoteles quinto De animalibus libro senectutem appellat νόσον φυσικήν, id est morbum naturalem, quemadmodum et morbus senectus est adventicia, propterea quod nonnulli morbi idem efficiant in homine quod senectus et senectus similia gignat qualia morbi. Seneca morbum insanabilem appellat. Donatus adscribit verba Apollodori ex Graeca comoedia: Σὸ γῆράς ἐστιν αὐτὸ νόσημα, id est Ipsa senectus morbus est. 1538. II, VI, 38. Adrastia Nemesis. Rhamnusia Nemesis Ἀδράστεια Νέμεσις, id est Adrastia Nemesis, subaudiendum adest aut aderit aut ejusmodi quippiam. Licebit uti vel in eos, quibus ob insolentiam arrogantiamque fortunae commutationem minamur vel qui a rebus florentibus ad calamitosam fortunam redacti sunt. Hanc quidam Nemesim deam esse putant, insolentiae et arrogantiae vindicem quaeque spes immoderatas et vetet et puniat, Ἀδράστεια dicta ἀπὸ τοῦ α στερητικοῦ μορίου καὶ δρασμοῦ, quod nemo nocens meritam poenam usquam effugerit, etiam si quando serius assequitur. Lucianus in Meretriciis dialogis: Ἔστι τις θεὸς ἡ Ἀδράστεια καὶ τὰ τοιαῦτα ὁρᾶ, id est Est dea quaepiam Adrastia videtque ista. Euripides in