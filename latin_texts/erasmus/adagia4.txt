Plautus in Mostellaria: Hic Nescit quidem nisi foenus fabulari Vento. Consimili figura apud Athenaeum legitur: Γῆ καὶ οὐρανῷ λαλεῖν, id est Coelo ac terrae loqui. 386. I, IV, 86. Mortuo verba facit Νεκρῷ λέγουσα μύθους εἰς οὖς, id est Mortuo ad aurem fabulam narrans. Plautus: Mortuo verba nunc facio. Terentius: Verba fiunt mortuo. Rursum Plautus: Nihilo pluris refert, Quam si ad sepulchrum mortuo dicat jocum. Pertinet huc quod est apud Aeschylum in Agamemnone: Ἔοικα θρηνεῖν ζῶσα πρὸς τύμβον μάτην, id est Frustra ad sepulchrum viva ploro mortui. Natum adagium a ridicula consuetudine veterum vita defunctos ter voce cientium, unde conclamati dicebantur, praeterea in pompis funeralibus multa deplorantium erga mortuum. Quem morem irridet Lucianus in libello De luctu, quem nos Latinum fecimus. 387. I, IV, 87. Surdo canis. Surdo fabulam narras Eandem vim habet Κωφῷ ᾄδεις, id est Surdo canis. Vergilius in Bucolicis: Non canimus surdis, respondent omnia sylvae. Horatius: Narrare putaret asello / fabellam surdo. Terentius in Heauton timorumeno: Nae ille haud scit quam mihi nunc surdo narret fabulam. Item T. Livius de bello Macedonico libro X: Quae vereor ne vanis auribus cecinerint. Aeschylus in Ἑπτὰ ἐπὶ Θήβαις: Ἤκουσας ἥ οὐκ ἤκουσας ; ἥ κωφῆ λέγω ; id est An audisti, an non audisti ? Num surdo loquor ? Allusit huc Ovidius Amorum libro III: Quid juvat ad surdas si cantet Phemius aures ? Quid miserum Thamyram picta tabella juvat ? Ortum videtur a ridiculo casu, quo saepe fit, ut hospes incidat in surdum, quem percontetur multa ridentibus iis, qui surdum noverunt. 388. I, IV, 88. Frustra canis Ἄλλως ᾄδεις, id est Frustra canis. Πρὸς κενὴν ψάλλεις, id est In vanum cantas. De iis, qui frustra suadent. A cantoribus ductum, qui cum ingrati sunt auditoribus, inaniter canunt, cum a nemine audiantur, aut qui canunt suo sumptu nihil auferentes praemii. Nam cantilenam Graeci proverbiali metaphora frequenter appellant orationem. Inde est illud in Euripidis Hecuba: Ἥξει τι μέλος, id est Veniet aliqua cantilena, et eandem cantilenam canis, et ad aures occinere et παρὰ τὸ μέλος φθεγξάμενος, id est praeter cantum sonans. Usurpavit adagium hoc ac simul exposuit Lycophron poeta: Σοιγὰρ ψαλάξεις εἰς κενὸν νευρᾶς κτύπον, Ἄσιτα κἀδώρητα φορμίζων μέλη, id est Itaque ciebis irritos fidium sonos, Jejuna et indonata pulsans carmina. Interpres addit proverbium ad hunc etiam efferri modum: Εἰς κενὸν κρούεις τὰς χορδάς, id est Frustra pulsas chordas. Sumptum autem a citharoedis, qui sic canunt, ut nihil accipiant muneris et domi cibum capiant, hoc est suo sumptu suoque victu, quemadmodum ait Plautus, aliis cantent. Nisi cui videbitur ad Apologum Aesopi referendum de tibicine frustra pisces invitante cantilenis. Nam audierat Arionis fabulam. 389. I, IV, 89. Lapidi loqueris Λίθῳ διαλέγῃ, id est Lapidi loqueris, eundem sensum habet. Et apud Terentium in Ἑαυτοντιμωρουμένῳ lapis pro stupido brutoque homine ponitur aliquoties. Non inscitum est quod refert Laertius. Cuidam interroganti quanam in re melior esset evasurus filius si erudieretur, Si nihil aliud, inquit Aristippus, certe in theatro non sedebit lapis super lapidem. 390. I, IV, 90. Parieti loqueris Πρὸς τὸν τοῖχον λαλεῖς, id est Parieti loqueris. Et hoc quoque refertur a Graecis collectoribus. Effertur et ad hunc modum: Διὰ τοίχου λαλεῖν, id est Per parietem loqui. Dici consuevit, ubi quis rei quippiam faceret vehementer absurdae. Fortassis ab amantibus sumptum, qui ad fores ac fenestras aut etiam parietes amicarum perinde loquuntur nonnunquam, quasi sensus aliquis illis adsit. Plautus in Truculento usurpat pro eo, quod est: tacituro loqui. Ego, inquit, ero paries: loquere tu. 391. I, IV, 91. Nugas agere Latinis perinde atque Graecis tritum adagium: Nugas agere pro eo, quod est: rem frivolam ac nihili facere seu frustra conari. Λῆρον ληρεῖς, Atticis familiare, id est Nugas nugaris. Aristophanes in Nebulis Socratem subtilium nugarum antistitem vocat quasi frivolarum argutiarum auctorem: Σύ τε, λεπτοτάτων λήρων ἱερεῦ. Λῆρος μακρός dixit Galenus libro Περὶ δυνάμεων φυσικῶν secundo. Λῆρος οὖν μακρός ἐστιν ἅπασα τῶν πόρων ὑπόθησις εἰς φυσικὴν ἐνέργειαν, id est Magnae igitur nugae sunt omnis pororum suppositio ad vim naturalem. Jucundius fit, cum refertur ad personam velut apud Athenaeum libro VI: Οἱ δὲ ποιηταί, φησι, λῆρός εἰσίν, id est Porro poetas nugas esse praedicat. Dicunt et ὑθλεῖς, id est deliras ac desipis, quod est translatum ab aniculis, quae postaequam aetatis vitio coeperint desipiscere, futiles quasdam nugas blaterare solent. Ausonius ad Paulum: Phoebus jubet verum loqui. Etsi Pierias patitur lirare sorores Nusquam ipse torquet aulaca. In quibus versibus obscurior est allusio et prope dixerim inepta. Nam homo bilinguis pariter ad utrunque sermonem et duplicem nominis significatum respexit. Siquidem λῆρος Graecis nugas significat et lirae seu porcae Latinis vocantur sulci. Nam agricolae primum proscindunt, deinde comminuunt glebas, postremo lirant. Proinde subtexuit nunquam ipse torquet αὔλακα. Olim enim agricolatores delirare dicebantur, qui a recto sulcorum ordine deflecterent. Inde transsumptum ad eos, qui desipiscunt. 392. I, IV, 92. In coelum jacularis Ἐς τὸν οὐρανὸν τοξεύεις, id est: In coelum sagittam torques. Est apud Zenodotum ac Suidam de iis, qui frustra laborant aut qui audent eos lacessere, quos non possunt laedere. Nihil enim ferire potest, qui in coelum torquet, nisi quod divos videtur petere. At non raro fit, ut jaculum in ipsum mittentem recidat. Extat hujusmodi quaedam sententia in proverbiis etiam Hebraeorum, nempe apud Ecclesiasticum cap. XXVII: Qui in altum mittit lapidem, super caput ejus cadet et plaga dolosa dolosi dividet vulnera, et qui foveam fodit, incidet in eam, et qui statuit lapidem proximo suo, offendetur in eo, et qui laqueum alii ponit, peribit in illo. 393. I, IV, 93. Delphinum cauda ligas Δελφῖνα πρὸς τοὐραῖον δεῖς, id est: Delphinum cauda alligas. Ιn eos, qui quippiam incassum conantur. Propterea quod delphinus cauda sit lubrica nec ea parte teneri queat; aut quod cauda sit valida, cujus agitatione fertur et naves aliquando subvertere, ut hac parte sit invictus. Quadrabit et in eos, qui ea via quempiam aggrediuntur, qua nequaquam possit superari. 394. I, IV, 94. Cauda tenes anguillam Ἀπ´ οὐρᾶς τὴν ἔγχελυν ἔχεις, id est: Cauda tenes anguillam. ln eos apte dicetur, quibus res est cum hominibus lubrica fide perfidisque aut qui rem fugitivam atque incertam aliquam habent, quam tueri diu non possint. 395. I, IV, 95. Folio ficulno tenes anguillam Huic diversum est illud: Σῷ θρίῷ, τὴν ἔγχελυν, id est: Folio ficulno anguillam, subaudiendum tenes. Ubi quis alioqui fugax et lubricus, arctiore nodo tenetur quam possit elabi. Nam fici folium scabrum est, ut cui nomen etiam inditum ab asperitate scripserit Plutarchus, atque ob id ad retinendam anguillam natura lubricam vel maxime idoneum. 396. I, IV, 96. Medius teneris Huic sententiae confine est illud apud Aristophanem in Ranis: Νῦν ἔχῃ μέσος, id est: Nunc medius teneris, de eo, qui sic tenetur, ut extricare sese nulla ratione possit. Translatum a palaestritis atque athletis, qui si quem medium corripue-rint, facile vincunt. Sunt autem verba Aeaci ad Bacchum: Ἀλλὰ νῦν ἔχῃ μέσος, id est: At nunc medius tenere. Eodem pertinet illud apud Terentium: Sublimem medium arriperem. 397. I, IV, 97. Delphinum natare doces Δελφῖνα νήχεσθαι διδάσκεις, id est: Delphinum natare doces. Ιn eos competit, qui monere quempiam conantur in ea re, in qua cum sit ipse exercitatissimus, nihil eget doctore. Nam delphinus in natando pernicissimi impetus est, ita ut non modo superet omne natatilium genus velocitate, verumetiam terrestrium animantium ut auctor Aelianus libro XII. Quin et naves transilit seque contento spiritu teli in morem ejaculatur. 398. I, IV 98. Aquilam volare doces Ἀετὸν ἵπτάσθαι διδάσκεις, id est: Aquilam volare doces. Diversa metaphora sententiam eandem declarat. Quod enim delphini inter pisces, id aquila inter volucres. Quibus id etiam commune, quod uterque παιδεραστής esse narratur. Allusisse videtur huc Gregorius in epistola quadam ad Eudoxum rhetorem: Σοὺς πολλοὺς ἔα χαίρειν καὶ εἷναι κολοιοὺς πτῆσιν ἀετῶν δοκιμάζοντας, id est: Sine valere vulgus, sine esse graculos, qui volatum aquilarum probent. 399. I, IV, 99. In eodem haesitas luto Terentius in Phormione: In eodem haesitas luto. In eos competit, qui sic implicantur negotio cuipiam, ut se nequeant extricare. A viatoribus translatum, qui simul atque in lutum inciderint, cum alterum pedem conantur educere, altero altius immerguntur. Rursum, ut hunc extrahant, alter quem eduxerunt denuo est infigendus. Eodem alludens Horatius: Nequicquam, inquit, coeno cupiens evellere plantam. Huic simile est: In eodem haesitare vestigio. Qu. Curtius lib. IV: Tertium diem metu exangues jam armis suis oneratos in eodem vestigio haerere. 400. I, IV, 100. In aqua haeret Usurpatur huic non dissimile proverbium a M. Tullio libro Officiorum tertio: Dicit ille quidem multa multis locis, sed aqua haeret, ut aiunt. Significat autem Epicurum parum secum in disputando constare seque ipsum involvere, dum ea quae dicit alibi pugnant cum iis, quae dixit alibi atque ita quasi fluctuare neque in solido consistere. Id quod evenire solet iis, qui cum aberrent a vero, verborum fucis rem involvunt. Translatum apparet vel a fluitantibus qui vado destituti huc atque illuc jactantur quoque magis se commovent, hoc majore periculo laborant. Aut certe ab oratorum clepsydra, de qua meminimus alibi, ut eum In aqua haerere dicamus, qui sese destillata jam aqua, tamen e causa non potest expedire. Cicero ad Q. fratrem libro II: Quod Idibus et postridie fuerat dictum de agro Campano actum iri, non est actum. In hac causa mihi aqua haeret. Incertum, utrum significet eam actionem integram sibi relinqui, an causam esse inextricabilem. Huc referendum illud, quod paulo superius ex Quintiliano citavimus: Et laboratam congestamque dierum ac noctium labore actionem aqua deficit. Nec abhorrent ea quae post dicemus in proverbio: Haeret in vado. 401. I, V, 1. Multa cadunt inter calicem supremaque labra Sulpitius Apollinaris grammaticus apud Aulum Gellium in Noctibus Atticis libro decimotertio, capite decimoseptimo duo quaedam adagia notat, alterum Graecum alterum Latinum, quorum amborum eadem sit sententia. Graecus est versiculus, inquit, hexameter παροιμιώδης: Πολλὰ μεταξὺ πέλει καὶ χείλεος ἄκρου, id est: Multa cadunt inter calicem supremaque labra. Quo monemur nihil tam certum sperari neque quicquam tam esse vicinum, quod non repentinus aliquis casus queat intervertere, adeoque non esse tutum venturis fidere, ut vix etiam illa sint certa quae manibus tenemus. Originem adagii quidam ad hujusmodi fabulam referunt. Ancaeus, Neptuni et Astypaleae Phoenicis filius, cum vitem sereret graviterque ministris instaret urgeretque, quidam operis taedio commotus in herum negavit futurum, ut ex ea vite herus unquam vinum gustaret. Post ubi vitis provenisset feliciter atque uvae maturuissent, herus exultans ac gestiens servum eundem accersit atque ut sibi vinum infundat jubet. Deinde jam calicem admoturus ori, servo, quae dixisset, redegit in memoriam quasi vanam exprobrans divinationem. At ille sententiam hanc hero respondit: Inter calicem ac summa labia multa posse intervenire. Servili sententiae favit eventus. Nam inter loquendum priusquam ille vinum hauriret, alter quidam minister ingressus nuntiat vinetum ab apro quopiam immani vastari. Quibus auditis Ancaeus deposito poculo protinus in aprum fertur, a quo inter venandum percussus interiit. Usurpavit hoc adagii Lycophron in Iambicis: Ἐγὼ δὲ ὁ τλήμων σὺν κακῷ μαθὼν ἔπος, Ὡς πολλὰ χείλευς καὶ δεπαστραίων ποτῶν Μέσῳ κυλίνδει μοῖρα παμμήτων βροτῶν, id est: Miser ast ego meo dicta cognoscens malo, Ut plurima inter poculum ac labrum solet Vertisse fatum res agens mortalium. Interpres citat Aristotelem auctorem, qui et ipse de Ancaei fabula meminerit, in qua illud variat: Ancaeo vitem instituenti vatem accersitum quempiam praedixisse, non futurum unquam, ut ex ea vinum gustaret et expresso in calice vino vatem irrisisse tanquam ψευδόμαντιν. Reliqua conveniunt cum iis, quae ex aliorum retulimus commentariis. Festus Pompeius ab augure quopiam vicino, qui forte praeterierit, praedictum indicat. Lycophron autem alio detorsit, nempe ad Agapenorem patrem et Ancaeum Actoris et Eurythemistidis filium et ad aprum Calydonium. Dionysius apud Zenodotum mavult paroemiam ad Antinoum referre, de quo meminit Homerus in Odysseae XXII. Is Antinous erat unus ex procis Penelopes, cui poculum tenenti jamque bibere paranti Ulysses jugulum telo transfixit. Atque ita manibus elapso poculo concidit atque interiit. Sed non ab re fuerit Homericum carmen adscribere: Ἦ καὶ ἐπ’ Ἀντινόῳ ἰθύνετο πικρὸν ὀϊστόν. Ἤτοι ὃ καλὸν ἄλεισον ἀναιρήσεσθαι ἔμελλε, Φρύσεον, ἄμφωτον, καὶ δὴ μετὰ χερσὶν ἐνώμα, Ὄφρα πίοι οἴνοιο·φόνος δέ οἱ οὐκ ἐνὶ θυμῷ Μέμβλετο. Σίς κ’ οἴοιτο μετ’ ἀνδράσι δαιτυμόνεσσι Μοῦνον ἐνὶ πλεόνεσσι, καὶ εἰ μάλα καρτερὸς εἴη, ΟἸ τεύξειν θάνατόν τε κακὸν καὶ κῆρα μέλαιναν; Σὸν δ’ Ὀδυσεὺς κατὰ λαιμὸν ἐπισχόμενον βάλεν ἰῷ· Ἀντικρὺ δ’ ἁπαλοῖο δι’ αὐχένος ἤλυθ’ ἀκωκή. Ἐκλίνθη δ’ ἑτέρωσε, δέπας δέ οἱ ἔκπεσε χειρὸς Βλημένου, αὐτίκα δ’ αὐλὸς ἀνὰ ῥῖνας παχὺς ἦλθεν Αἵματος ἀνδρομέοιο, id est: Telum haec fatus in Antinoum contorsit amarum. At pulchram is pateram jam jam tollebat utrinque Auritam atque auro nitidam, jam jamque manu illam Admotabat, uti biberet, neque pectore caedem Volvebat pavido. Quis enim fore crederet unquam Unus ut in tanto convivarum agmine, quamquam Viribus anteeat, mortem sibi nigraque fata Moliretur ? At huic jugulum confixit Ulysses Tollenti calicem, jaculum penetravit acutum Et contra e ceruicibus exiit aerea cuspis. Volvitur in latus ille, calix simul excidit icto E manibus, mox inde cruor de naribus ingens Emicat. Nec alienum arbitror hoc loco meminisse, quod Julio Caesari velut exprobranti vaticinii vanitatem responsum est: venisse Calendas Martias, non etiam praeterisse. 402. Ι, V, 2. Inter os et offam Latinum est hujusmodi: Inter os et offam. Quod a cibis sumendis sumptum est, quemadmodum Graecanicum illud a potu. Nam olim Romani victitabant offis, ut testis est Valerius Maximus. Itaque perinde valet Inter os et offam quasi dicas inter os et cibum. Porro proverbium refertur apud Gellium ex oratione quadam Catonis De aedilibus vitio creatis, his quidem verbis: Nunc ita aiunt in segetibus et in herbis bona frumenta esse. Nolite ibi nimiam spem habere. Saepe audivi inter os et offam multa intervenire posse. Verum inter offam atque herbam, ibi vero longum intervallum est. Festus ita refert adagium: Inter manum et mentum. 403. I, V, 3. Ita fugias ne praeter casam Exstat apud Terentium in Phormione cum primis venustum adagium: Ita fugias ne praeter casam quo quidem admonemur ne sic aliquod vitium fugiamus ut in aliud majus incauti devolvamur: Nostrapte culpa facimus, inquit, ut malos expediat esse, Dum dici nimium nos bonos studemus et benignos. lta fugias ne praeter casam, quod aiunt. Verba sunt Demiphonis senis semet accusantis quod, dum avari famam plus satis cupide studeret effugere, stulti reprehensionem incurrisset. Donatus adagii metaphoram hunc ad modum enarrat, si modo commentum hoc Donati videtur esse: Ita fugito ne tuam casam praetermittas, quae sit tibi tutissimum exceptaculum. Aut, ita fugias ne praeter casam, ubi custodiri magis et prehendi fur et mulctari verberibus potest. Aut verbum erat, inquit, furem exagitantis et interea providentis ne ante casam transeat, ne in praetereundo etiam inde aliquid rapiat. Hanc veluti divinationem incerta ac varia conjectantium quis ferret, nisi videremus et juris interpretibus et Graecorum adagiorum enarratoribus hunc eundem esse morem ? Primum interpretamentum mihi magis arridet. Quidam enim calore fugiendi etiam ea praetercurrunt, ubi commode poterant quiescere. Quod unica voce Graeci παραφέρεσθαι vocant, id est perperam praeterire ac praetervehi ab eo, quod amplectendum erat, aberrantem. Opinor ad hoc adagium respexisse Lucianum in Nigrino, cum scribit: Καὶ τοῦτο δὲ ἐν ταῖς τραγῳδίαις τε καὶ κωμῳδίαις λεγόμενον, ἤδη καὶ παρὰ θύραν βιαζόμενοι, id est: Et hoc quod in tragoediis et comoediis dicitur: jam et praeter casam incitati. 404. I, V, 4. Evitata Charybdi in Scyllam incidi Σὴν Φάρυβδιν ἐκφυγὼν τῆ Σκύλλῃ περιέπεσον. Iambici sunt dimetri ἀκέφαλοι, quos casusne effuderit an ars finxerit, incertum. Horum hic est sensus: Evitata Charybdi in Scyllam incidi, hoc est dum vito gravius malum, in alterum diversum incidi. Sumptum adagium ab Homerica fabula, quae narrat Ulyssem, dum metu Charybdis proprius ad Scyllam navem admovet, sex e comitum suorum numero perdidisse. Quidam aiunt Scyllam Nisi Megarensium regis fuisse filiam, quae propter aureum crinem ademptum patri in monstrum hoc marinum conversa sit, ut meminit Pausanias in Corinthiacis. Cui videtur assentiri Vergilius in Bucolicis, cum ait: Quid loquar aut Scyllam Nisi, quam fama secuta est Candida succinctam latrantibus inguina monstris, Ah, timidos nautas canibus lacerasse marinis ? Servius indicat Scyllam Phorci et Cretheidis nymphae filiam. Hanc cum amaret Glaucus, Circe, quae illius amore tenebatur, quod eum in Scyllam propensiorem esse videret, fontem in quo nympha lavare consueverat, magicis venenis infecit. In quem cum illa descendisset, pube tenus in varias mutata est formas. Nam id Circe peculiare, in ferarum figuram homines vertere. Horrens itaque suam deformitatem sese in mare praecipitem dedit ac fabulae praebuit argumentum. De rei veritate diversa est scriptorum opinio. Salustius putat esse saxum in mari prominens, quod procul visentibus muliebrem formam imitetur; in quod illisi fluctus quoniam et luporum ejulatum et canum latratum videntur imitari, finxerunt illam a pube hujusmodi feris succinctam esse. In Graecorum commentariis invenio triremem fuisse quandam mirae pernicitatis, cui nomen fuerit inditum Scyllae, παρὰ τὸ σκυλεύειν, quod hac grassantes piratae mare Tyrrhenum ac Siculum infestarent reliquasque naves quotquot praeterissent, dispoliarent; atque hinc natam fabulam. De Charybde vero narrant poetarum fabulae hanc foeminam fuisse voracissimam, quae quod Herculis boves rapuisset, a Jove fulmine icta in mare praecipitata est et in hujusmodi versa monstrum, quod adhuc pristinam servat naturam. Absorbet enim universa, quaeque absorbuerit, ea circa Taurominitanum egerit litus, ut Salustius est auctor. Unde tanquam proverbio scortum vorax et aviditatis numquam satiatae, Charybdim appellat Horatius: Ah miser Quanta laboras in Charybdi, Digne puer meliore flamma. Servius ait Scyllam in Italia esse, Charybdim in Sicilia. Vergilius in Aeneidos libro tertio transitum hunc inter duo pericula angustum eleganter describit Haec loca, inquiens, vi quondam vasta convulsa ruina (Tantum aevi longinqua valet mutare vetustas) Dissiluisse ferunt, cum protinus utraque tellus Una foret; venit medio vi pontus, et undis Hesperium Siculo latus abscidit, arvaque et urbes Littore diductas angusto interluit aestu. Dextrum Scylla latus, laevum implacata Charybdis. Obsidet. Et idem alibi: Inter utramque viam leti discrimine parvo, Ni teneant cursus. Homerus Odysseae M periculum utrunque multis verbis describit facitque Circen admonentem Ulyssem, ut ad Scyllam potius inflectat cursum, quam ad Charybdim, propterea quod praestet sex e sociis desiderari quam pariter omnes interire, declarans nimirum plus discriminis esse in Charybdi, quam in Scylla: Μὴ σύ γε κεῖθι τύχοις, ὅτε ῥοιβδήσειεν· Οὐ γάρ κεν ῥύσαιτό σ’ ὑπ’ ἐκ κακοῦ οὐδ’ Ἐνοσίχθων. Ἀλλὰ μάλα Σκύλλης σκοπέλῳ πεπλημένος ὧκα Νῆα παρεξελάαν, ἐπεὶ ἦ πολὺ φέρτερόν ἐστι Ἓξ ἑτάρους ἐν νηὶ ποθήμεναι ἥ ἅμα πάντας, id est Absit ut illic tum fueris, cum faucibus undas Illa resorbuerit, neque enim e discrimine tanto Ipse vel eripiat Neptunus, verum age Scyllae Vicinus scopulo celeri praetervehe cursu, Quandoquidem comites sex multo perdere praestat Quam ut semel exitium quotquot sunt auferat omneis. Adagio trifariam uti licebit, vel cum admonebimus, si quando in eas rerum angustias deventum fuerit, ut citra dispendium discedi non queat, e duobus malis id quod levius est eligamus, videlicet Ulyssis exemplo, et magis in eam vergamus partem, ubi minus sit jacturae. Quod genus, si quis pariter et de salute et de pecunia periclitaretur, malit propior esse pecuniae quam vitae periculo, propterea quod facultatum jactura utcunque sarciri potest, vita semel amissa numquam restituitur. Vel cum ostendemus negotium anceps et periculosum, in quo summa moderatione sit opus, ut in neutram pecces partem. Hic jam non habebitur ratio, utrum majus sit periculum: verum hoc tantum intelligitur ingens utrobique discrimen subesse. Prioris exemplum fuerit: Memento longe satius esse in dispendii Scyllam incidere quam in valetudinis Charybdim. Praestabilius est in rei pecuniariae jacturam velut in Scyllam incurrere quam in infamiae Charybdim incidere. Posterioris hoc: Curandum, ut ita populo studeas, ne principis offendas animum. Caute, circumspecteque rem gerito memor tibi inter Scyllam et Charybdim esse cursum. Tertius fuerit modus, si invertas hoc pacto: Dum parum eruditus videri times, in arrogantis opinionem incurristi, hoc est plane quod dicitur: dum Scyllam vitas, in Charybdim incidisti. Celebratur apud Latinos hic versiculus, quocumque natus auctore, nam in praesentia non occurrit: Incidit in Scyllam, cupiens vitare Charybdim. 405. I, V, 5. Fumum fugiens in ignem incidi Καπνόν γε φεύγων εἰς τὸ πῦρ περιέπεσον, id est Dum vito fumum, flammam in ipsam decidi. Senarius est proverbialis superiori sententiae finitimus. Luciamus in Necyomantia: Ἐλελήθειν δὲ ἐμαυτὸν ἐς αὐτό, φασί, τὸ πῦρ ἐκ τοῦ καπνοῦ βιαζόμενος, id est Ignoraveram autem, quod juxta proverbium ex fumo in ipsum ignem compellerer. Utitur et Plato libro De republica octavo, cum ait populum, dum recusat ingenuis servire, quasi vitato fumo in flammam incurrere, videlicet, ut servis etiam servire cogatur. Huc allusit Horatius, cum ait in Sermonibus: Nam frustra vitium vitaveris illud, si te alio pravum detorseris. Et in Arte poetica: In vitium ducit culpae fuga, si caret arte. Plutarchus Περὶ δυσωπίας: Σῆ δὲ δυσωπίᾳ συμβέβηκεν ἀτεχνῶς φευγούσῃ καπνὸν ἀδοξίας εἰς πῦρ ἐμβάλλειν ἑαυτήν, id est Ineptae autem verecundiae illud haud dubie accidit, ut fumum fugiens infamiae in ignem conjiciat sese, id est in aliud majus malum. 406. I, V, 6. Latum unguem ac similes hyperbolae proverbiales Transversum digitum, aut unguem discedere frequenter est apud Ciceronem pro eo, quod est: quam minimo spatio. Fit autem festivior metaphora, quoties his verbis perfectam imitationem ac plenum undequaque consensum significamus, ut Academicarum quaestionum libro secundo: Ab hac regula mihi non licet transversum, ut aiunt, unguem discedere. Ibidem: Ubi enim aut Xenocratem sequitur, cujus libri sunt de ratione loquendi multi et multum probati, aut ipsum Aristotelem, quo profecto nihil est acutius, nihil politius? A Chrysippo pedem numquam. Loquitur de Antiocho, qui reliquis contemptis Chrysippum per omnia sequeretur. Rursus Academicarum quaestionum libro II: Quibus concessis digitum progredi non possunt. Idem ad Atticum: Mihi certissimum est ab honestissima sententia digitum numquam. Rursus ad eundem libro decimotertio: Curandum est, atque hoc in omni vita sua quenque a nostra conscientia transversum unguem non oportet discedere. Idem in epistolis familiaribus: Urge igitur transversum unguem, quod aiunt, a stilo. Sunt illa quidem minus figurata, sed tamen proverbialia, quae loquitur Plautinus Euclio in Aulularia: Si tu hercle ex isthoc loco Digitum transversum aut unguem latum excesseris. Et Cicero in Verrem: Digitum non discedebant. Idem ad Atticum libro decimotertio, epistola prima: Pedem adhuc e villa egressi non sumus, ita magnos, et assiduos imbres habebamus. Idem Academicarum quaestionum libro II: Non quaero ex his illa initia mathematicorum, quibus non concessis digitum progredi non possunt. Atque hunc imitatur divus Hieronymus: Et apostolicae voluntatis sequentes vestigia ne puncto quidem, ut dicitur, atque ungue ab illius sententiis recedamus. Metaphora partim sumpta videtur ab iis, qui tabulam aut saxum aut simile quippiam digitis latis metiuntur, quoties exquisite rei modus spectatur; nam reliqua cubitis metiri solemus. Minima mensurarum, latus digitus est. Partim a jugerum mensoribus, qui stadiis, passibus, et ut minima mensura, pedibus, soli spatium metiuntur. Vulgo etiam nunc dicunt culmen latum simili figura pro eo, quod est: ne tantulum quidem. 407. I, V, 7. Pedem ubi ponat non habet Unde et illa proverbialis hyperbole ducta videtur apud Ciceronem frequens: Pedem ubi ponat non habet pro eo, quod est: ne tantillum quidem agri possidet. Libro Epistularum ad Atticum XIII: Ariobarzanis filius Romam venit. Vult, opinor, regnum aliquod emere a Caesare; nam quomodo nunc est, pedem ubi ponat in suo non habet. Idem Philippicarum secunda: Quid erat in terris, ubi in tuo pedem poneres ? Rursum libro septimo ad Atticum: Pedem in Italia vide nullum esse, qui non in istius potestate sit. Item libro De finibus quarto: Quid enim sapientia? pedem ubi poneret non habebat sublatis officiis omnibus. Conveniet autem in hominem insignite tenuem atque inopem, cui ne vestigium quidem pedis sit in agrorum possessionibus. Apud eundem est jocus in fundum, quem possis mittere funda. 408. I, V, 8. Iterum eundem ad lapidem offendere Δὶς πρὸς τὸν αὐτὸν αἰσχρὸν εἰσκρούειν λίθον, id est Iterum ad eundem turpe lapidem impingere. Senarius elegans ac proverbialis refertur a Zenodoto in collectaneis adagiorum. Cicero Epistularum familiarum libro X: Culpa enim illa bis ad eundem vulgari reprehensa proverbio est. Ovidius libro Tristium secundo: At nunc tanta meocomes est insania morbo, Saxa memor refero rursus ad icta pedem. Usurpatur ab Ausonio in epistola quadam. Etenim, inquit, poposcisti tu, ut tua epistola ad eundem lapidem bis offenderes. Ego autem, quaecumque fortuna esset, semel erubescerem. Est autem bis ad eundem lapidem offendere iterum eadem in re peccare. Nam primus error vel Graeco adagio veniam meretur, iteranti culpam venia dari non solet. Inter Graecanicas sententias celebratur et haec: Δὶς ἐξαμαρτεῖν ταὐτὸν οὐκ ἀνδρὸς σοφοῦ, id est Sapientis haud est bis in eodem labier. Extat et Graecum epigramma, incertum cujus: Εἴ τις ἅπαξ γήμας πάλι δεύτερα λέκτρα διώκει, Ναυηγὸς πλώει δὶς βυθὸν ἀργαλέον, id est Altera connubium experto cui ducitur uxor, Hic fracta repetit aequora saeva rate. Fertur et Publianus mimus, non alienus ab hac forma: Improbe Neptunum accusat, qui iterum naufragium facit. At Scipio sapienti ne semel quidem errare permittit, ut dicat: οὐκ ᾦμην, id est non putaram. 409. I, V, 9. Eadem oberrare chorda Horatius in Arte poetica sententiam haud dissimilem dissimili metaphora extulit, Et citharoedus, inquiens, Ridetur, chorda qui semper oberrat eadem. A cantoribus ducta translatio est, quibus vehementer foedum sit in iisdem fidibus saepius peccare. In eos igitur concinne dicetur, qui vel in simili re crebrius peccant vel culpam eandem iterum atque iterum committunt. Primus enim lapsus vel casui datur vel imprudentiae, iteratus stultitiae tribuitur aut inscitiae. 410. I, V, 10. Non tam ovum ovo simile Extant apud auctores aliquot similitudinis adagia, quorum de numero est: Non tam ovum ovo simile, de rebus indiscretae similitudinis. Cicero Academicarum quaestionum libro secundo: Videsne, ut in proverbio sit ovorum inter se similitudo ? Tamen hoc accepimus Deli fuisse complureis salvis rebus illis, qui gallinas alere quaestus causa solerent. Ii, cum ovum inspexerant, quae id gallina peperisset, dicere solebant. Neque id est contra nos. Nam nobis satis ova internoscere. Idem proverbium refertur et a Fabio Quintiliano. Usurpatur et a Seneca in libello, quem in Claudium imperatorem lusit. 411. I, V, 11. Non tam lac lacti simile Idem pollet, et a Plauto usurpatur in Amphitryone: Neque lacte lacti magis est simile, quam ille ego similis est mei. Dicitur a Sosia de Mercurio, qui hujus assumpserat figuram. Idem in Milite: Tam simile, quam lacte lacti est. 412. I, V, 12. Non tam aqua similis aquae Eamdem vim obtinet, quod usurpat Plautus in Menaechmis: Nec aqua aquae, nec lacte lacti, crede mihi, usquam similius Quam hic tui est, tuque hujus. Ad hanc formam et illud ex eadem scena: Tam consimilis est quam potest speculum tuum. Rursum in Milite: Nam e summo puteo similior numquam potest Aqua aquae sumi. 413. I, V, 13. Quam apes apum similes His M. Tullius illud etiam adjungit in Academicis quaestionibus: Ut similia sunt, et ova ovorum, et apes apum. Ubi jocatur in Democriti mundos usquequaque similes inter sese. Simili forma dicunt: Quam ovis est ovi similis. 414. I, V, 14. Acanthia cicada Ἀκάνθιος τέττιξ, id est, Acanthia cicada, in indoctos atque infantes aut musices ignaros torqueri proverbio solitum. Auctor est Stephanus Byzantius juxta oppidum Aetoliae Acanthum cicadas alibi vocales mutas esse, atque hinc ortum adagium, cujus auctorem citat Simonidem. Plinius Naturalis historiae libro undecimo capite vigesimoseptimo scribit in agro Rhegino cicadas omnes silere, ultra flumen in Locris canere. Idem testatur Pausanias libro rerum Eliacarum secundo. Strabo libro Geographiae sexto refert Rheginum agrum a Locrensi dirimi fluvio, cui nomen Alex, cicadas autem, quae in Locrensi versentur ripa, sonantius stridere, cum in Rhegina sint mutae. Hujus rei hanc esse causam coniectat, quod Rheginorum regio, cum sit umbrosa, atque opaca, cicadarum pelliculas humore torpefaciat. Easdem in agro Locrensi, quod sit aprica solis arefactas aestu, stridorem aptius emittere. Auget autem miraculum Rheginensium cicadarum etiam fabulose celebrata vocalitas vicinarum. Nam idem Strabo Timaeum citat auctorem, quondam in Pythiorum certamine Eunomum Locrensem et Rheginensem Aristonem in canendi certamen venisse; Aristonem Apollinem invocasse Delphicum, ut sibi canenti foret auxilio, quod a Delphis Rheginenses olim essent profecti. Eunomus respondit Rheginensibus ne certandum quidem omnino de musica, apud quos cicada vocalissimum animal voce careret. Utrisque certantibus, cum in Eunomi cithara una inter canendum chorda frangeretur, cicada supervolans astitit, ac vocem alioqui defuturam suo cantu supplevit. Atque ita victor declaratus statuam citharoedi posuit cum cicada citharae insidente. Hujusmodi ferme tradit Strabo. 415. I, V, 15. Eadem pensari trutina Eadem pensari trutina, id est eadem lege. Horatius in Sermonibus: Hac lege in trutina ponetur eadem. Idem in epistolis: Romani pensantur eadem / Scriptores trutina. Convenit cum illa iureconsultorum regula: Patere legem, quam ipse tuleris. Sine ut eo pacto tecum agatur, quo tu cum aliis egeris. Persius: Examenque improbum in illa / Castiges trutina. Huic similimum: Ad eandem exigere regulam, ἴσῳ σταθμῷ, id est aequali trutina sive lance. Plutarchus: Ἀλλ’ ἴσῳ σταθμῷ πᾶσιν ἡ κακία περιθεμένη μολυβδὶς ὥστε δίκτυον κατέσπασεν, id est, Sed aequa lance omnibus, addita malitia ceu plumbum rete detraxit. 416. I, V, 16. Zonam perdidit Zonam perdidit. Castrense proverbium in ἀχρημάτους, id est eos, qui nihil habent nummorum: a Graeca quadam fabula tractum Acron admonet; Porphyrion a militum consuetudine, qui quidquid habent, in zona secum portant. Cujusmodi sane hominem perquam venuste describit Lucilius, citante Nonio: Cui neque jumentum est nec servus nec comes ullus, Bulgam et quicquid habet nummorum secum habet omne, Cum bulga coenat, dormit, lavat, omnis in uva Spes hominis bulga, hac devincta est cetera vita. Nam bulgam appellat Lucilius folliculum sive crumenam et sacculum de brachio propendentem. Sic enim et Horatius: Suspensi laevo tabulas loculosque lacerto. Tametsi Festus bulgam Gallicum vocabulum autumat. Consimili modo Gracchus loquitur apud Gellium: Cum Roma profectus sum, zonas, quas plenas argenti extuli, eas ex provincia inaneis retuli. Horatius in Epistolis: Ibit eo quo vis, qui zonam perdidit. Plautus in Poenulo: Tu, qui zonam non habes, Qui in hanc venisti urbem ? aut quid quaeris ? In quibus Plauti verbis duplex est allusio et ad vestem Poenorum more discinctam et ad pecuniam quae in zona gestatur, citra quam in urbe sumptuosa non sat commode vivitur. Pescennius Niger apud Spartianum vetuit, ne milites zonam secum deferrent in bellum, sed si quid haberent pecuniae, publice commodarent recepturi post praelium: simul et ipsis luxuriei materiam eripiens et hosti praedam, si quid adversi evenisset. Est apud Lampridium in Alexandro: Miles non timet, nisi vestitus, calceatus, armatus et habens aliquid in zona. 417. I, V, 17. Cocta numerabimus exta Cocta numerabimus exta. Diomedes grammaticus, ubi proverbium definit, hoc exempli vice subiecit. Cujus hunc adscribit esse sensum, ex eventu sciemus. Huic confinis color ille comicus: Res indicabit. Nam ut ait Ovidius: Exitus acta probat et apud Graecos αὐτὸ δείξει, id est ipsa res indicabit. 418. I, V, 18. Multa novit vulpes, verum echinus unum magnum Πόλλ’ οἷδ’ ἀλώπηξ, ἀλλ’ ἐχῖνος ἓν μέγα, id est Ars multa vulpi, ast una echino maxima. Zenodotus hunc senarium ex Archilocho citat. Dicitur in astutos et variis consutos dolis. Vel potius, ubi significabimus, quosdam unica astutia plus efficere, quam alios diversis technis. Nam vulpes multijugis dolis se tuetur adversus venatores et tamen haud raro capitur. Echinus, quem opinor herinaceum esse, (nam hoc loco de terrestri, non de pisce fit mentio) unica duntaxat arte tutus est adversus canum morsus. Siquidem spinis suis semet involuit in pilae speciem, ut nulla ex parte morsu prendi queat. Citantur apud eundem Zenodotum hujusmodi quidam versus ex Ione Chio, tragico poeta, quos eosdem ex eodem citat in Sermonibus convivialibus Athenaeus e tragoedia, cui titulus Phoenicia: Ἀλλ’ ἔν γε χέρσῳ τὰς λέοντος ᾔνεσα, Καὶ τὰς ἐχίνου μᾶλλον οἰζυρὰς τέχνας· Ὃς εὖτ’ ἅν ἄλλων θηρίων ὀσμὴν μάθῃ, Στρόβυλος ἀμφ’ ἄκανθαν εἱλίξας δέμας Κεῖται δακεῖν τε καὶ θιγεῖν ἀμήχανος, id est Leonis artes in solo sane probo, At magis echini comprobo miseros dolos, Qui simul odorem beluarum senserit, Se contrahit spinis operto corpore, Tutus jacens morsuque tactuque omnium. Refertur proverbium ac simul ad carmen alludit Plutarchus in commentario, cui titulus Πότερα τῶν ζῴων φρονιμώτερα, χερσαῖα ἥ θαλάσσια, id est Utra animantia prudentiora terrestria an marina. Ejus verba subscribam: Σῶν δὲ χερσαίων ἐχίνων ἡ μὲν ὑπὲρ αὑτῶν ἄμυνα καὶ φυλακὴ παροιμίαν πεποίηκε, Πόλλ’ οἷδ’ ἀλώπηξ, ἀλλ’ ἐχῖνος ἓν μέγα· προσιούσης γὰρ αὐτῆς, ὥς φασιν, οἸον Στρόβυλος ἀμφ’ ἄκανθαν εἱλίξας δέμας, Κεῖται θιγεῖν τε καὶ δακεῖν ἀμήχανος, id est Jam vero terrestrium echinorum in tuenda servandaque incolumitate sua solertia proverbio locum fecit, Ars varia vulpi, ast una echino maxima; siquidem cum illa aggreditur, quemadmodum aiunt, Flexibile spinis corpus obvolvens suis, Tutus jacet, sic ut nec ore tangier Ulla queat ratione nec morderier. Plutarchus, aut quisquis est ejus operis auctor versibus intermiscuit sua quaedam verba. Ne quis id errore nostro factum suspicetur ! Sed omnium copiosissime hujus animantis ingenium et astutiam describit Plinius libro octavo capite trigesimoseptimo. Praeparant, inquit, et herinacei cibos ac volutati supra iacentia poma affixa spinis, unum non amplius ore tenentes portant in cavas arbores. Iidem mutationem aquilonis in austrum condentes se in cubile praesagiunt. Ubi vero sensere venantem, contracto ore, pedibus, ac omni parte inferiore, qua raram et innocuam habent lanuginem, convolvuntur in formam pilae, ne quid comprehendi possit praeter aculeos. In desperatione vero urinam ex se reddunt tabificam tergori suo spinisque noxiam. Reliqua qui cupiet cognoscere, e loco, quem indicavimus, petat. Haec ad proverbii sensum potissimum attinebant. Celebre est et piscis echini ingenium, qui saevitiam maris praesagiens correptis lapillis operit sese, ut mobilitatem stabiliat pondere, ne nimia volutatione atterat spinas; quod aspicientes nautae pluribus mox ancoris navigia infrenant. Auctor Plinius libro nono, capite trigesimoprimo. Vulpem autem versipellem esse, variis instructam artibus cum alii complures apologi tum ille peculiariter indicat, qui refertur a Plutarcho in Moralibus: Cum aliquando pardus vulpem prae se contemneret, quod ipse pellem haberet omnigenis colorum maculis variegatam, respondit vulpes, sibi id decoris in animo esse, quod illi esset in cute neque vero paulo satius esse ingenio praeditum esse vafro quam cute versicolore. Graeci solertem ac variis armatum dolis ποικιλόφρονα vocant et ποικιλομῆτιν, Latini vafrum et versipellem. Narratur et alius quidam apologus, ab hoc proverbio non multum abludens. Cum aliquando vulpes in colloquio, quod illi erat cum fele, jactaret sibi varias esse technas, adeo ut vel peram haberet dolis refertam, feles autem responderet sibi unicam duntaxat artem esse, cui fideret, si quid existeret discriminis, inter confabulandum repente canum accurentium tumultus auditur. Ibi feles in arborem altissimam subsiliit, cum vulpes interim a canum agmine cincta capitur. Innuit fabula praestabilius esse nonnumquam unicum habere consilium, modo id sit verum et efficax, quam plures dolos consiliaque frivola. Veluti si quis pauper multijugis artibus sollicitaret animum puellae, dives autem unum hoc haberet, quod est apud Ovidium quantumlibet accipe, recte dixeris: Πόλλ’ οἷδ’ ἀλώπηξ, ἀλλ’ ἐχῖνος ἓν μέγα. 419. I, V, 19. Simulare cupressum Horatius in Arte poetica: Et fortasse cupressum Scis simulare; quid hoc, si fractis enatat expes Navibus aere dato ? Acron proverbium esse admonet, ortum ab imperito quopiam pictore, qui praeter cupressum nihil noverat pingere. A quo cum naufragus quidam petisset, ut vultum suum exprimeret ac naufragium suum depingeret, interrogavit ille, num ex cupresso vellet aliquid adjici. Res ea primum in jocum, deinde etiam in adagionem abiit. Concinne usurpabitur in eos, qui quod didicerunt, id ubique intempestiviter inculcant, cum ad rem nihil attineat. 420. I, V, 20. Flamma fumo est proxima Apud Plautum extat in Curculione: Flamma fumo est proxima. Commonet adagium periculum mature fugiendum esse, quique malum evitare cupiat, ei vitandam prius occasionem. Ut qui corrumpi nolit, ab improborum abstineat consuetudine; qui cum puella cubare nolit, ne det osculum. Nam et illud protinus addit poeta: Fumo comburi nihil potest, flamma potest. Fumus enim indicium est flammae mox erupturae. 421. I, V, 21. Ad restim rem rediit Terentius in Phormione: Opera tua Ad restim mihi quidem res rediit planissime. Hoc adagio summa rerum desperatio significatur; nam in hac solent quidam amentes ad laqueum confugere. Juvenalis: Ferre potes dominam salvis tot restibus ullam ? Eodem pertinet etiam illud: Suspendio deligenda arbor. 422. I, V, 22. Paupertas sapientiam sortita est Πενία δὲ τὴν σοφίαν ἔλαχε, id est Paupertas sapientiam sortita est. Zenodotus citat ex Euripide. Alii tribuunt Aristoni. Ignava est opulentia, verum inopia multarum artium repertrix est, id quod ipsa jactat apud Aristophanem in Pluto artium omnium inventionem sibi vindicans. Vergilius: Labor omnia vincit Improbus et duris urguens in rebus egestas. Ovidius: Ingenium mala saepe movent. Persius: Magister artis ingenique largitor Venter. Circumfertur hic quoque versiculus apud Graecos: Πολλῶν ὁ λιμὸς γίγνεται διδάσκαλος, id est Magistra multorum improba existit fames. Xenophon πενίαν appellavit σοφίαν αυτοδίδακτον· ἃ γὰρ ἐκείνη τοῖς λόγοις πείθει, αὕτη τοῖς ἔργοις ἀναγκάζει, hoc est sapientiam, quae citra doctorem contingit; etenim quod haec persuadet oratione, ad hoc illa re ipsa compellit. Theocritus in Piscatoribus: Ἁ πενία, Διόφαντε, μόνα τὰς τέχνας ἐγείρει· Αὐτὰ τῶ μόχθοιο διδάσκαλος, id est Unica paupertas, Diophantes, suscitat artes, Ipsa laborandi doctrix studiique magistra. Huc spectat et illud, quod Juppiter aurei seculi tam paratam rerum copiam submovit: Ut varias usus meditando extunderet arteis. Item mimus ille non inelegans: Hominem experiri multa paupertas jubet. Potest et illuc referri proverbium, quod videmus accidere (nescio quomodo), ut penes Midas et improbos homines sit opulentia, doctique probique fere tenui sint fortuna. Qua quidem de re extant duo problemata Aristotelis titulo, quorum altero rogat, qui fiat ut paupertas apud probos viros plerumque versetur. Redditque hujusce rei varias causas: sive quod improbi per fas nefasque malunt parare divitias quam cum paupertate contubernium diutinum habere (proinde fugit illos, quibus videatur maximorum flagitiorum occasio futura, ad illos deflectit, quos existimat sese recte modesteque usuros); sive quod inops et virium et consilii, quippe foemina, plus auxilii sibi futurum sperat apud πολυδάκρυας ἄνδρας, ut habet proverbium; sive quod, cum ipsa sit mala, malos vitat, ne si πῦρ ἐπὶ πῦρ, id est malum accesserit malo, jam fiat intolerabile atque immedicabile. In altero rogat, quid in causa sit, ut opes a malis fere possideantur, non item a bonis. An quia caecae sunt, inquit, et ob id errant in delectu ? Haec quoniam poeticen aut sophisticen sapiunt magis quam philosophum praesertim serium, vix mihi fit verisimile ab Aristotele fuisse profecta. Quod autem dixit de caecis divitiis, id sumptum est potissimum ex Aristophanis Pluto. Quo in loco Plutus, qui deus est divitiarum, rogatus, unde caecitatis malum obtigisset, respondit ad hunc modum: Ὁ Ζεύς με ταῦτ’ ἔδρασεν ἀνθρώποις φθονῶν. Ἐγὼ γὰρ ὥν μειράκιον ἠπείλησ’ ὅτι Ὡς τοὺς δικαίους καὶ σοφοὺς καὶ κοσμίους Μόνους βαδιοίμην· ὁ δ’ ἐμ’ ἐποιήσεν τυφλόν, Ἵνα μὴ διαγιγνώσκοιμι τούτων μηδένα. Οὕτως ἐκεῖνος τοῖσι χρηστοῖσι φθονεῖ, id est Hoc me malo mulctavit ipse Juppiter Rebus videlicet invidens mortalium. Nam olim puer minabar id fore, ut ad probos, Doctos, modestos, tantum adirem; at Juppiter Oculos in hoc ademit, ut ne quempiam Horum liceret jam mihi dignoscere. Adeo bonae ille frugis invidet viris. Hunc locum imitatus Lucianus in Timone consimilia quaedam de Pluto narrat, quem non caecum modo facit, verumetiam claudum: caecum quidem semper, at tum demum claudicantem, quoties ad bonos viros mittitur, alias pedibus pernicissimis. 423. I, V, 23. Ollae amicitia Φύτρης φιλία, id est Ollae amicitia. In amicos istos vulgares quadrabit, quos patina, non benevolentia conciliat. De cujusmodi Juvenalis: Te putat ille suae captum nidore culinae. Nec male conjectat. Hos arcanae littera mensae amicos nominant. Plutarchus item in libello, cui titulus Quo pacto dignoscas adulatorem ab amico, id genus homines αὐτοληκύθους καὶ τραπεζέας, vulgo dici solitos narrat, quod ventriculi cibique causa diligant, non ex animo, quique tum praesto sunt, quoties audiunt: Κατὰ χειρὸς ὕδωρ. Nam Aristophanes grammaticus apud Athenaeum libro nono tradit lotionem manuum, quae praecedebat coenam, vocari κατὰ χειρός, a coena, νίψασθαι. In eosdem, ni fallor, dictum est illud a Menandro comico citante Athenaeo: Οἱ δέ κατὰ χειρῶν λαβόντες περιμένουσι φίλτατοι, id est Manibus ut data est aqua, haerent tunc amici maxime. Effertur ad hunc modum paroemia: Ζεῖ χύτρα ζῆ φιλία, id est Fervet olla, vivit amicitia. 424. I, V, 24. Antiquiora diphtera loqueris Ἀρχαιότερα διφθέρας λαλεῖς, id est Antiquiora diphtera loqueris. In eos quadrat, qui nugas narrant aut de rebus nimium priscis et jampridem obsoletis; nam diphtera res quaedam erat ex priscis illis fabulamentis relicta. Siquidem aiunt diphteram pellem fuisse ejus caprae, quae Jovem lactarit, in qua creditum est antiquitus illum omnia scribere, quae fièrent. Unde quae nec in historicorum litteris extarent nec in hominum memoria servarentur, ea velut ex Jovis diphtera petita dicebantur. Quin subinde apud Aristophanem ἀρχαῖα παλαιά, id est prisca atque antiqua, pro nugamentis leges, quod antiquitas fere fabulosissima sit, opinor, et ἀρχαϊκῶς pro eo, quod est: deliranter ac stulte. Simili modo vocamus κρονικά vetera et obsoleta desitaque. Sic apud Athenaeum lib. VII quispiam, Arrianus opinor: Σαῦτα σιτία κρονικά ἐστιν, ὧ ἑταῖρε, id est Isthaec Saturnia sunt, o amice, cibaria. Poetae fingunt Saturnum regno pulsum et hujus loco regnare Jovem. 425. I, V, 25. Auribus lupum teneo Extat apud Terentium in Phormione: Antiphoni adolescenti uxor erat domi, quam nec ejicere poterat, vel quia non libebat quod in eam deperiret vel quod integrum non erat, cum esset judicum sententiis addicta, neque rursum retinere quibat propter patris violentiam. Et cum a patruele felix diceretur, ut qui domi possideret id quod amabat, Imo, inquit, quod aiunt, auribus teneo lupum. Nam neque quomodo amittam a me invenio neque uti retineam scio. Moxque leno quasi referens paroemiam ait sibi idem usu venire in Phaedria, quem neque retinere poterat, qui nihil numerabat, neque repellere, quod esset improbe blandus ac monteis aureos polliceretur. Donatus Graecam paroemiam Graecis adscribit verbis: Σῶν ὤτων ἔχω τὸν λύκον· οὔτ’ ἔχειν οὔτ’ ἀφεῖναι δύναμαι, id est Auribus lupum teneo: neque retinere neque amittere possum. Suetonius in Tibero: Cunctandi causa erat metus undique imminentium discriminum, ut saepe lupum tenere se auribus diceret. Plutarchus in Praeceptis civilibus: Λύκον οὔ φασιν τῶν ὤτων κρατεῖν, id est Aiunt lupum non posse teneri auribus, cum homines hac parte maxime ducantur, nimirum persuasione. Dicitur in eos, qui ejusmodi negotio involvuntur, quod neque relinquere sit integrum neque tolerari possit. Videtur ab eventu quopiam natum ut alia pleraque. Aut inde certe, quod ut lepus auribus quippe praelongis commodissime tenetur, ita lupus quod aures habet pro corpore breviores, teneri iis non potest neque rursum citra summum periculum e manibus dimitti belua tam mordax. Caecilius apud A. Gellium lib. XX, cap. IX eandem sententiam, sed citra metaphoram extulit, Nam hi sunt, inquit, amici pessimi, fronte hilaro, Corde tristi, quos neque ut appréhendas neque ut Amittas scias. Huc allusit Theognis, etiam si alienius: Ἀργαλέως μοι θυμὸς ἔχει περὶ σῆς φιλότητος· Οὔτε γὰρ ἐχθαίρεν οὔτε φιλεῖν δύναμαι, id est Pectora nostras tui quam mire amor afficit, ut quem Non odisse queam, sed nec amare queam. Unde videtur illud effictum: Nec tecum possum vivere nec sine te. Refertur et a M. Varrone pro exemplo adagionis: Auribus lupum teneo. 426. I, V, 26. Necessarium malum Huic finitum est illud: Ἀναγκαῖον κακόν, id est Necessarium malum, de iis, quos neque rejicere possis, quod quibusdam in rebus opus sit eorum opera, neque commode ferre, quod viri sint improbi. Natum videtur ex Hybraeae cujusdam apophtegmae, de quo meminit Strabo libro XIV. Cum haberet Euthydamus tyrannicum quiddam multis alioqui nominibus utilis civitati, ita ut cum vitiis virtutes paria facere viderentur, Hybraeas orator in oratione quadam sic de illo locutus est: Malum es, inquit, civitatis necessarium; nam nec tecum vivere possumus nec sine te. Alexander item Severus imperator rationales, quos tollere decreverat, posteaquam perpendisset eos citra reipublicae incommodum tolli non posse, necessarium malum appellabat. Hujusmodi fuit et P. Cornelius Rufus, furax quidem et impendio avarus, sed idem egregius imperator, a quo Fabricius Luscinus compilari maluit quam sub hasta venire, quemadmodum refert Gellius libro IV et Cicero De oratore libro II. Torqueri poterit et in uxores, cum quibus incommode vivitur, sed absque his respublica omnino consistere non potest. Potest et ad rem accommodari; veluti si quis dicat pharmacon, rem quidem molestam, necessarium tamen. Euripides in Oreste: Ἀνιαρὸν ὅν τὸ κτῆμ’, ἀναγκαῖον δ’ ὅμως, id est Molesta cum sit res, necessaria tamen. Non abhorret ab hac forma, quod Plinius scribit oraculo proditum fuisse, lib. XVIII, cap. VI. Quonam igitur, inquit, modo utilissime coluntur agri ? Ex oraculo scilicet, malis bonis. Hoc velut aenigmate significatum est agros quam minimo potest impendio colendos esse. 427. I, V, 27. Non absque Theseo Οὐκ ἄνευ Θησέος, id est Haud absque Theseo, cum significamus rem alieno auxilio confici aut cum significamus rerum omnium communionem ac societatem. Nam Zenodotus scribit Theseum permultis viris fortissimis in certaminibus auxilio fuisse, quippe qui et Meleagro adfuit in conficiendo apro Calydonio auxiliatus et Pirithoo pugnanti cum Centauris, item Herculi cum Amazonibus belligeranti. Fabula de apro sic habet: Œneus, Meleagri pater, cum de primitiis anni proventus diis libans Artemidem praeterisset, illa irata aprum immanem in agros Calydonios immisit omnia populantem; ad quem conficiendum Œneus praestantissimum quenque excivit praemiis ad id propositis. Inter multos certavit et Meleager, qui et beluam confecit sed accersito ad auxilium Theseo. Reliquum fabulae nihil ad proverbii sensum attinet. De Pirithoo sic fertur: Pirithous, Hippodamiae procus, Centauros, quod essent sponsae cognati, convivio accepit. Qui simul atque mero incaluissent, sponsae vim adferre coeperunt. Coorta pugna Theseus Pirithoo auxilium ferens complureis Centauros trucidavit. De Hercule sic narrant: Cum Eurystheus Herculi injuxissent, ut Hippolytae Amazonum reginae baltheum adimeret, atque ille pacta facturus esset profectus, Juno semper illi infesta induta formam Amazonis famam passim dissipavit adventare hospitem vel verius hostem, qui violata regina baltheum, quem gestabat insigne regni, per vim eriperet. Quod ubi auditum esset, Amazones in Herculem parant arma. Hercules ratus haec non errore, sed dolo geri, Hippolyta occisa baltheum abstulit. Deinde quo magis ulcisceretur Amazonas, bello eas adortus est et oppressit, sed Thesei adjutus opera. Refertur hoc adagium et a Plutarcho in ejus vita significatque Theseum, sicuti dictum est, multis auxilio fuisse, tamen ex plerisque certaminibus nullum retulisse praemium, atque hujus rei citat auctorem Herodotum. Allusit ad proverbium Aristides in oratione ad Thebanos de auxiliis: Καὶ ὅτε τοίνυν Ἡρακλεῖ φίλου ἐδέησε, Θησεὺς αὐτὸν Ἀθήναζε ἀγαγὼν ἀνακτᾶται, id est Cumque sane et ipsi Herculi opus esset amico, Theseus illum Athenas deductum refovet refocillatque. Proinde quoties facinus aliquod alieno nomine celebratur alterius tamen opéra potissimum peractum, veluti si quis librum suo nomine publicet, in quo sit doctioris alicujus adjutus opera, concinne notabitur hoc adagio: Οὐκ ἄνευ Θησέος, id est Haud absque Theseo; aut si quis dicat nullam fortunam sibi jucundam esse posse ἄνευ Θησέος. 428. I, V, 28. Sphaera per praecipitium Ejusmodi proverbium refertur ab Eustathio in Iliados Homeri librum secundum: Ἡ σφαῖρα κατὰ πρανοῦς, id est Globus per declive, subaudiendum voluitur aut mittitur. Perinde est quasi dicas Currentem incitare; nam sphaera vel suapte sponte facile per locum declivem devoluitur. Nec male quadrabit in eos, qui vitae genus aliquod nacti sunt, ad quod videntur esse natura propensi, ut conveniat cum illo: Σὸν ἵππον εἰς πεδίον, id est Equum in planiciem. 429. I, V, 29. Magis mutus, quam pisces Ἀφωνότερος τῶν ἰχθύων, id est Magis mutus ipsis piscibus. Proverbialis metaphora de vehementer infantibus atque infacundis. Conveniet et in hominem immodicae taciturnitatis. Horatius in Odis: O mutis quoque piscibus Donatura cygni, si libeat, sonum. Pisces enim nullam aedunt vocem, exceptis perpaucis, inter quos canis marinus. Lucianus adversus in doctum: Μᾶλλον δὲ τῶν ἰχθύων ἀφωνότερος εἷ, id est Imo vero magis es mutus quam pisces. Rursus in Gallo: Πολὺ ἀφωνότερος ἔσομαι τῶν ἰχθύων, id est Multo magis ero mutus, quam pisces. Unde Plutarchus in Symposiacis existimat Pythagoricos a piscibus abstinuisse, quod hos quasi suae disciplinae domesticos agnoscerent, propter ἐχεμυθίαν, id est silentium, quod inter animantium genera piscibus est proprium. Nam ceterorum sua quibusque vox est. Aves permultae canorae sunt, quaedam et humanum sermonem referunt, atque adeo terrestrium quoque manticora apud Aegyptios, si Plinio credimus; solis piscibus nulla vox. Causam affert Aristoteles, quod his neque pulmo sit neque arteria neque guttur, etiam si sint nonnulli, qui sonitum quedam ac stridorem aedunt, quorum de numero sunt delphinus, lyra, chromis, voca, (quem hinc dictum apparet, quod vocem aedat, Mercurio sacrum, prodidit Athenaeus libro VII.) pecten. Verum eum sonum non naturalibus organis vocis aedi putat, sed vel attritu branchiarum vel ab interioribus, quae sunt circa ventrem. Plutarchus existimat Graecis ἰχθῦν hinc appellari, quod vocem habeant compressam. Et Lucianus in Halcyone: Ἄφωνα γὰρ δὴ τά γε καθ’ ὕδατος διαιτώμενα, id est Nam muta sane, quae in aques degunt. Athenaeus libro Dipnosophistarum octavo, citat auctorem Mnaseam Patrensem, qui prodiderit in Clitorio amne Arcadiae pisces esse vocales. Item Philostephanum, qui scripserit, in fluvio Aorno, qui Pheneum urbem interfluit, piscibus dictis poecilis vocem esse ferme qualis est turdorum. Tametsi Aristoteles adimit omnibus piscibus vocem, excepto scaphro, et porco fluviatili. Veteres aunt quemvis piscem vocabant ἔλλοπα, quod vocem aedere non posset: ἴλλεσθαι, siquidem est, εἴργεσθαι, id est cohiberi, et ὄψ vox. Unde apud Theocritum ἐλλοπιεύειν pro piscari. Addit Athenaeus Pythagoricos a ceteris animantibus non prorsus abstinere, sed quibusdam ex his vesci, quaedam etiam sacrificare, solos pisces non gustare, quasi sacros ob ἐχεμυθίαν quam Pythagoras docuit. 430. I, V, 30. Turture loquacior Σρυγόνος λαλίστερος, id est. Turture loquacior. In garrulos et impendio loquaculos homines dici solitum. Sumpta metaphora ab avis natura, quae non ore tantum, sed etiam postica corporis parte clamare fertur, ob id opinor, quod vocem aedens etiam illam movere videatur. Citatur apud Zenodotum ex Plotio Menandri. Aelianus libro XII cap. X meminit hujus proverbii deque ave utraque corporis parte loquaci. Theocritus in Syracusanis, mulieres quasdam loquaculas, turtures appellat: Σρυγόνες ἐκναισεῦντι πλατιάσδοισαι ἅπαντα. 431. I, V, 31. Rana Seriphia Βάτραχος ἐκ Σερίφου, id est Rana Seriphia. In homines mutos et canendi dicendique prorsus imperitos dicebatur. Inde natum, quod Seriphiae ranae in Scyrum deportatae non aedebant vocem. In hunc modum collectanea Graecorum proverbiorum decerpta e libris Didymi, Tarrhaei et aliorum. Totidem verbis Suidas. Et Βάτραχος Σερίφιος, id est Rana Seriphia. Proditum enim est in Seripho insula ranas mutas haberi. Meminit hujusce rei Plinius libro VIII, capitulo LVIII. Cyrenis, inquit, mutae fuere ranae illatis e continente vocalibus durat genus earum. Mutae sunt etiamnum in Seripho insula. Eaedem alio translatae canunt, quod accidere et in lacu Thessaliae Sicendo tradunt. Quamquam in vulgatis exemplaribus cicadarum Seriphiarum mentio fit, non ranarum, sed germanam lectionem Hermolaus ex fide veterum codicum restituit. Seriphus autem una est insularum, quas Graeci Σποράδας vocant. Non videntur autem satis convenire verba Plinii cum Graecorum commentariis. Nam hic ait mutas esse in Seripho, illi negant vocem aedere deportatas in Scyrum quasi in Seripho vocales, in Scyro obmutescerent. Verum attentius intuenti rem, nihil est absurdi. Seriphus ranas habebat mutas. Eas ut rem prodigiosam deportabant in Scyrum; quas cum Scyrii mirarentur esse mutas, praeter ingenium ranarum indigenarum, dicebant Βάτραχος ἐκ Σερίφου. Ea vox abiit in proverbium. 432. I, V, 32. Alii sementem faciunt, alii metent Ἄλλοι μὲν σπείρουσιν, ἄλλοι δ’ ἀμήσονται, id est Alii quidem sementem faciunt, alii vero metent. Quod citra metaphoram etiam ad hunc modum efferunt: Ἄλλοι κάμον, ἄλλοι ὤναντο, id est Alii laborarunt, alii perceperunt emolumentum. His similimum est illud Fabii dictum apud Livium libro Ab urbe condita decimo: Quam arborem conseruisset, sub ea legere alium fructum, id indignum esse dicere. Huc allusit Hesiodus, cum scribit in Theogonia de fucis: Ἀλλότριον κάματον σφετέρην ἐς γαστέρ’ ἀμῶνται, id est: Atque metunt ventrem in proprium sudorem alienum. Theognis item: Οὔτε γὰρ ἅν προκαμὼν ἄλλῳ κάματον μεταδοίης, id est: Ante tibi exhaustos alii ne trade labores. Consimili figura dictum est a Diocletiano nondum Caesare: Ego apros occido, sed alter fruitur pulpamento. Refertur autem in illius vita ad hanc ferme sententiam: Cum Diocletianus apud Tungros in Gallia (in minoribus adhuc locis militans) in caupona quadam moraretur et cum Druiade quadam muliere familiarem consuetudinem haberet illaque parsimoniam hominis incusaret, joco, non serio respondisse fertur tum se fore liberalem, cum imperator fuerit. Ad hoc illa, Noli, inquit, jocari, Diocletiane; plane imperator eris, simul ac aprum occideris. Quam quidem mulieris vocem ominis arripiens vice studiose sectari coepit apros in venatu haud intelligens videlicet ominis aenigma, quod eventus postea explicavit. Nam Numerianus imperator factione Arrii Apri soceri sui interemptus fuerat. Qua re prodita, milites Diocletianum vindicem creant et Augustum consalutant. Ille itaque pro contione, quo Druiadis dictum expleret, Aprum manu sua confodit addens Maronianum illud: Aenae magni dextra cadis. Caeterum interea dum adhuc privatus ille multos apros confecisset nec affulgeret usquam imperii spes, dicere solitum ferunt: Ego quidem apros occido, verum alter fruitur pulpamento. 433. I, V, 33. Aliena jacis Ἀλλότρια βάλλεις, id est Aliena jacis. Quoties res parum ex animi sententia cadit. Translatum ab iis, qui ludunt alea, quibus iacientibus interdum ea cadunt, quae minime sunt ad victoriam accommodata. Proinde si quando frustratur nos spes, recte dicemur Ἀλλότρια βάλλειν. Adagium refertur a Diogeniano. 434. I, V, 34. Aliam quercum excute Ἄλλην δρῦν βαλάνιζε, id est Aliam quercum excute. In eos convenit, qui sine fine petunt aliquid, aut qui continenter ab eodem mutuum postulant. Hos hoc adagio licebit ablegare, ut nobis omissis aliorum aures suis precibus sollicitent. Paroemiam hinc natam putant, quod olim mortales glandibus victitabant Cereris usu nondum reperto. Has qui quercubus excussis colligebant mercede ad id conducti, balanistas, id est glandium collectores, sive glandiarios appellabant. Qui si quando circumspicerent, si quae glandes etiam dum in arbore reliquae essent, praetereuntes per iocum acclamabant: Aliam quercum excute. Eam vocem vulgus arreptam vertit in proverbium. Non inconcinne accommodabitur ad negotium relinquendum, ex quo iam nihil emolumenti potest capi. Aut mutandum amicum, qui iam utilis esse desiit. Aut praeceptorem mutandum, unde nihil est, quod amplius discas. 435. I, V, 35. Nuces relinquere Nuces relinquere est omissis studiis ac nugis puerilibus ad graviroa magisque seria converti. Persius: Et nucibus facimus quaecumque relictis, / cum sapimus patruos. Translata metaphora vel a venusta nuptiarum ceremonia, in quibus sponsus uxorem ducens nuces spargebat, utpote iam pueritiae renuntians. Ita Catullus in carmine nuptiali: Da, puer, propere nuces. Concubine, nuces da. Virgilius in Bucolicis VIII: Sparge, marite, nuces. Quamquam Plinius libro decimoquinto, capite vicesimosecundo causas alias affert, quam ob rem nuces in nuptialibus ceremoniis consueverint antiquitus adhiberi. Sed praestat ipsius referre verba. Nuces, inquit, juglandes, quamquam et ipse nuptialium Fescenninorum comites, multum pineis minores universitate eaedemque portione ampliores nucleo. Necnon et honor his naturae peculiaris gemino protectis operimento, pulvinati primum calicis, mox lignei putaminis. Quae causa eas nuptiis fecit religiosas, tot modis fetu munito, quia est verisimilius quam quia cadendo tripudium sonumve faciant. Festus item indicat in nuptiis a pueris nuces spargi solitas, ut novae nuptae intranti domum novi mariti faustum esset auspicium. Addit Servius pueros catamitos, cum a turpi servitio recederent, solitos muces spargere, significantes se posthac omnia puerilia spernere. Vel hinc igitur vel certe a puerorum lusibus, qui nutibus peraguntur, ductum proverbium videri potest. Nam, talis, ac nucibus olim lusitasse pueros, vel Horatius testis cum ait: Te talos, Aule, nucesque. Proinde ad hanc proverbii formam pertinebunt et reliquae illae figurae Numquam a nucibus recedere, Redire ad nuces, Nuces abjicere, Nuces intermittere, Nucibus indulgere, Nuces repetere, atque id genus alia. 436. I, V, 36. Bis pueri senes Δὶς παῖδες οἱ γέροντες, id est Bis pueri senes. Una est ex illis proverbialibus inscriptionibus Satyrarum Varronis. Quadrabit in eos, qui provectiore cum sint aetate, tamen puerilibus quibusdam studiis in tempestiviter atque indecore detinentur; aut in senes aetatis vitio desipiscentes, tamquam interum in pueritiam revolutos. Seneca: Non, inquit, bis pueri sumus, ut vulgo dicitur, sed semper; verum hoc interest, quod maiora nos ludimus. Plato libro De republica primo: Οὐ μόνον ἄρ’, ὡς ἔοικεν, ὁ γέρων δὶς παῖς γίγνοιτ’ ἄν, ἀλλὰ καὶ ὁ μεθυσθείς, id est Non solum igitur senex, ut videtur, bis erit puer, sed ipse etiam temulentus. Aristophanes in Nubibus: Υήσεις νομίζεσθαι σὺ παιδὸς τοῦτο τοὔργον εἷναι· Ἐγὼ δέ γ’ ἀντείποιμ’ ἅν ὡς δὶς παῖδες οἱ γέροντες, id est Pueri, inquies, tibi videri facinus illud esse; Respondeo ipse contra senes bis esse pupos. Sophocles in Peleo: Πηλέα τὸν Αἰάκειον οἰκουρὸς μόνη Γερωνταγωγῶ κἀναπαιδεύω πάλιν. Πάλιν γὰρ αὖθις παῖς ὁ γηράσκων ἀνήρ, id est: Ego Peleum Aeaco satum pueri in vicem, Senem puella moderor atque tempero. Nam iterum puer, quisquis senescit, redditur. Theopompus: Δὶς παῖδες οἱ γέροντες ὀρθῷ τῷ λόγῳ, id est Pueros bis esse senes, recte dicitur. Plato: Ἄρ’ ὡς ἔοικε δὶς γέροντ’ ἅν παῖς γέρων, id est Similis videtur bis seni puer senex. Antiphon: Γεροντροφία προσέοικε παιδοτροφίᾳ, id est Senem nutrire perinde est, quasi nutrices puerum. Lucianus in dialogo, cui titulus, Σὰ πρὸς Κρόνον: Οὕτω γὰρ ἅν τὴν παροιμίαν ἐπαληθεύσαιμι, ἥ φησι παλίμπαιδας τοὺς γέροντας γίγνεσθαι, id est Sic enim fiet, ut verum videatur adagium, quo dici solet, senes rursum repuerascere. Huc pertinet quod libro De lingua Latina tertio scribit Varro identidem in Atellanis haberi pupum senem, quod Osci suapte lingua vocent casnar; nam veteres pupum puerum vocabant. Neque vero proverbium ideo tantum esse dictum, quod senes aetatis culpa desipiscant, verumetiam quod omnibus modis in senibus iam velut exacta vita ad initium recurrere videbatur, quemadmodum scite dixit Aristoteles in problemate quodam, in quo quaerit, quonam pacto sint accipienda, quae priora dicuntur ac posteriora. Primum enim redit albor simul et raritas capillitii, quorum utrumque pueris familiare, deinde balbuties velut altera infantia. Praeterea gingiva exarmata dentibus aut certe perpaucis et eis vacillantibus instructa, quod et ipsum cum infantibus commune. Quinetiam senibus omne corpus ad puerilem decrescit modum, consimilis virium imbecillitas. Jam vero cibi quoque consimiles utrique congruunt aetati. Postremo morum ineptia, levitas animi, et hoc ipsum, nihil sapere, in senibus infantiam quandam referre videtur. Auctor est enim in Politicis Aristoteles, post annos duodequinquaginta ingenii vigorem evanescere. Quapropter Euripides in Bacchis ait: Σὸ γῆρας ὑμων εἰσορῶ νοῦν οὐκ ἔχον, id est Vestram ubi senectam video mentis indigam. Unde fit, ut senes pueris mire delectentur quasi similes jam ad similium amorem propensi. 437. I, V, 37. Sexagenarios de ponte dejicere Sexagenarios de ponte dejicere est natu majores perinde quasi deliros et ad omne vitae munus inutiles in otium rejicere atque ab omni functione negotiorum relegare. Inde natum, quod olim sexagenariis ferendorum suffragiorum jus non erat aetate velut a publicis muniis dimissa vel quod olim juventus Romana, quo sola ferret suffragia, senes invalidos de pontibus praecipites dederit. Nam de ponte suffragia ferri jam coeperant atque ea sententia magis probatur Sisinnio Capitoni apud Festum Pompeium quam vulgata illa, qua putant post urbem a Gallis liberatam ob cibatus inopiam sexagenarios in Tyberim de ponte dejici coeptos. Varro libro De vita patrum secundo honestam causam religiosamque patefecerit: cum in quintum gradum pervenerant atque habebant quinquaginta annos, tum denique erant publicis negotiis liberi atque expediti et otiosi. Ideo in proverbium quidam putant venisse Sexagenarios de ponte dejici oportere, quod suffragium non ferant, quod per pontem ferebatur. Nonius Marcellus: Sexagenarios per pontem mittendos, male dici popularitas intellexit. Macrobius Saturnalium libro primo: Adimere vis doctis viris in verborum comitiis jus suffragandi ac tanquam sexagenarios majores de ponte dejicere ? Ovidius in Fastis: Pars putat, ut juvenes ferrent suffragia soli, Pontibus infirmos praecipitasse senes. Unde et depontani dicuntur senes jam velut emeriti et a civilibus negotiis in otium remissi. Plato libro De legibus sexto loquens de magistratu τῶν νομοφυλάκων, id est legibus servandis praefectorum, non admittit ad eum magistratum gerendum minorem annis quinquaginta nec sinit in eo perseverare majorem septuaginta, ut si quinquagenarius magistratum inierit, viginti annos eum administret, sin sexagenarius, decem duntaxat. Licebit autem uti proverbio vel in odium aetatis tanquam ad nihil jam utilis et ab omni vitae munere relegandae vel simpliciter in eos, qui propter aetatis imbecillitatem rude jam donati sunt ac solitorum munerum vacationem acceperunt. 438. I, V, 38. Crambe bis posita mors Δὶς κράμβη θάνατος, id est Crambe bis mors est. Plinius libro vicesimo, capite nono, inter brassicae species tertio loco refert et cramben. Dioscorides libro secundo crambes tres species facit. Quarum prima, praeter quam quod alias ad multa remedia efficax est, etiam ebrietatis et crapulae incommoda tollit, si crudam edas ante coenam ex aceto, ut indicavit M. Cato. Aristoteles in causa putat esse quod, cum ipsa sit frigida et succum habeat dulcem ac discutientem, fit, ut vinosos humores in alvum detrahat, tenues humores in vesicam delabantur, ipsa in ventriculo remanens corpus refrigeret. Atque ita humoribus utrinque deductis et refrigerato corpore cessare crapulam. Inest autem peculiaris quaedam vis crambae obsistendi vino, ut si in vineto seratur, vinum proveniat dilutius. Proinde apud Aegyptios et Sybaritas solenne erat ante omnia sumere cramben coctam; quibusdam mos erat ex amethystino vasculo crambes semen ante compotationem capere, quo citra periculum ebrietatis indulgere vino possent. Hujusmodi fere Athenaeus libro primo addens illud, priscis cramben ac raphanum pro eodem habita. Unde Theophrastus prodidit vitem etiamnum vivam raphani odorem fugere. Verum ut ad proverbium redeamus, Suidas scribit illam antiquitus in conviviis adhiberi solere, verum recoctam adeo nauseam adferre, ut Graecis in fastidii proverbium abierit. Quoties enim rem iterum atque iterum repetitam non sine molestia significabant, dicebant δὶς κράμβη θάνατος, id est bis crambe mors, hoc est κράμβη δίσεφθος, crambe recocta. Ad hoc adagii Politianus arbitratur allusisse Juvenalem, cum scribit in Satyra septima: Declamare doces, o ferrea pectora Vecti, Cum perimit saevos classis numerosa tyrannos. Nam quaecumque sedens modo legerat, haec eadem stans Perferret atque eadem cantabit versibus iisdem; Occidit miseros crambe repetita magistros. Cramben repetitam appellat declamationem maximo cum taedio iterum atque iterum audiendam. Finitimum est illi, quod alio commemoravimus loco: Ὁ Διὸς Κόρινθος, id est Jovis filius Corinthus. Contrarium illi: Δὶς καὶ τρὶς τὸ καλόν, id est Bis et ter quod est pulchrum. Quod enim per se praeclarum, id vel decies repetitum, ut inquit Horatius, placere solet. Quod ineptum, id primo gustu commendatione novitatis utcunque toleratur, caeterum iteratum haud jam ferendum fastidium adfert. Et tamen erat priscis admodum celebris haec herba, adeo ut nec religione careret et ob hoc μάντις vocata; per eandem jurare mos erat praesertim apud Iones: Ναὶ μὰ τὴν κράμβην, ut hinc quoque fastidii proverbium ortum videri possit. Auctor Athenaeus libro Dipnosophistarum nono. 439. I, V, 39. Ne Hercules quidem adversus duos Μηδ’ Ἡρακλῆς πρὸς δύο, id est Ne Hercules quidem adversus duos, hoc est nemo usque adeo viribus excellit, ut unus pluribus par esse possit. Neque indecorum est cedere multitudini. Erit autem suavior metaphora, si significabimus neminem quantumvis eruditum adversus duos in disputando sufficere aut eundem hominem pluribus negotiis sustinendis non esse simul parem aut non posse resisti precibus duorum rem eandem petentium. Poterit et aliam in formam verti proverbium ad hunc modum: Si negant vel Herculem adversus duos esse parem, quinam ego tam imbecillis adversus duos Hercules stabo ? Quamquam obiter hujus usum proverbii in operis hujus vestibulo paucis ostendimus. Plato libro De legibus undecimo: Ὀρθὸν μὲν δὴ πάλαι τε εἰρημένον ὡς πρὸς δύο μάχεσθαι κἀναντία χαλεπόν, καθάπερ ἐν ταῖς νόσοις πολλοῖς τε ἄλλοισι, id est Verum est illud et jam olim proverbio celebratum arduum esse adversum duo eaque contraria pugnare, quemadmodum in morbis aliisque compluribus. Significat nobis esse geminam pugnam tum adversus divitias tum adversus egestatem. Idem in Phaedone usurpavit, ubi Socrati per jocum hortanti, ut Cebetem ac Symmiam confutet argumentatione, respondet Phaedon: Ἀλλὰ πρὸς δύο οὐδ’ Ἡρακλῆς λέγεται οἸός τε εἷναι, id est At vero contra duos ne Hercules quidem dicitur suffecisse. Eodem allusit Catullus in carmine nuptiali, cum ait: Noli pugnare duobus. Haec sententia tametsi non iisdem verbis aliquoties legitur apud Homerum ut in Odysseae Τ: Φαλεπὸν γὰρ ἐρυκακέειν ἕνα πολλούς, id est Difficile ac durum est unum compescere multos. Telemachus ita loquitur de se ac procis. Item Iliados Ε: Αἰνείας δ’ οὐ μεῖνε θοός περ ἐὼν πολεμιστής Ὡς εἷδεν δύο φῶτε παρ’ ἀλλήλοισι μένοντε, id est Haud stetit Aeneas alioqui strenuus armis, Conspexit simul atque duos consistere junctos. Occasionem adagii varie narrant. Quidam aiunt Molionidas adortos aliquando Herculem ex insidiis atque illum hominum multitudine territum, non ausum contra resistere, sed fuga saluti consuluisse idque in vulgi sermonem abiisse. Vero propius est quod refert Suidas Herculem constituto certamine Olympiaco fretum viribus suis primum ausum certare cum duobus et utrosque confecisse. Hos aiunt fuisse Creaton et Eurytum, Neptuno patre et Moliona matre prognatos; deinde proxima Olympiade consimili modo congressum fuisse cum duobus quibusdam atque ab his fuisse superatum. Quamquam sunt qui hos existiment fuisse Laeum et Pherandrum, sed qui vicerint Herculem, non qui victi discesserint. At Plato in Euthydemo longe diversam ab his historiam adducit, puta Herculem cum hydra pariter et cancro quodam immani, qui e mari emerserat, congressum inferiorem discessisse atque ob id Iolai nepotis auxilium implorasse. Sed non gravabor ipsius verba subscribere. In eo igitur, quem dixi dialogo, Socrates cum duobus fratribus sophistis et, ut sunt illi, contumeliosi disputans, quasi cum duobus monstris unus congressus, cum illi probro objiceret Dionysodorus quod fugeret neque ad interrogata responderet, ad hunc modum respondit: Εἰκότως γάρ, εἷπον ἐγώ· ἥττων γάρ εἰμι καὶ τοῦ ἑτέρου ὑμῶν, ὥστε πολλοῦ δέω μὴ οὐ δύο φεύγειν. Πολὺ γάρ πού εἰμι φαυλότερος τοῦ Ἡρακλέους, ὅς οὐχ οἸός τε ἦν τῆ τε ὕδρᾳ διαμάχεσθαι, σοφιστρίᾳ οὔσῃ καὶ διὰ τὴν σοφίαν ἀνιείσῃ, εἰ μίαν κεφαλὴν ἀποτμηθείη τοῦ λόγου, πολλὰς ἀντὶ τῆς μιᾶς, καὶ καρκίνῳ ἑτέρῳ τινὶ σοφιστῆ ἐκ θαλάττης ἀφιγμένῳ, νεωστί, μοι δοκεῖν, καταπεπλευκότι. Ὃς ἐπειδὴ αὐτὸν ἐλύπει οὕτως ἐκ τοῦ ἐπ’ ἀριστερᾶ λέγων καὶ δάκνων, τὸν Ἰόλαον τὸν ἀδελφιδοῦν βοηθὸν ἐπεκαλέσατο, ὁ δὲ αὐτῷ ἱκανῶς ἐβοήθησεν. Ὁ δ’ ἐμὸς Ἰόλεως Πατροκλῆς εἰ ἔλθοι, πλέον ἅν θάτερον ποιήσειεν, id est Non injuria, inquam, fugio; nam cum alterutri sim impar, cur non fugiam ambos ? Equidem Hercule multo sum imbecillior, qui tamen pugnare pariter non valuit, et adverum hydram sophisticam, cui propter sapientiam pro uno sermonis capite amputato multa repullulabant, et adversum cancrum sophistam quendam e mari profectum et nuper, ut arbitror, advectum. A quo cum Hercules ad sinistram angeretur verbisque acriter morderetur, nepotis sui Iolai auxilium imploravit, qui abunde illi succurrit. Meus autem Iolaus Patroclus si venerit, magis alteram certaminis partem sustineret. Mordaci videlicet allegoria Socrates e fratribus sophistis alterum hydram, alterum cancrum nominat, se Herculem, Ctesippum Iolaum. 440. I, V, 40. Unus vir nullus vir ΕἸς ἀνὴρ οὐδεὶς ἀνήρ, id est Unus quidem vir nullus est. Sensus est nihil egregium praestari posse ab uno homine omni auxilio destituto. Huc pertinet quod ait Euripides in Heraclidis: Μιᾶς γὰρ χειρὸς ἀσθενὴς μάχη, id est Nam solitariae manus invalida pugna est. Item illud ejusdem: ΕἸς ἀνὴρ οὐ πάνθ’ ὁρᾶ Vir unus haud videt omnia. Poterit ad varios usus deflecti proverbium vel ad insuavem vitam, si non adsit convictor amicus, vel ad judicium haudquaquam uni committendum, vel ad studium litterarum, quod citra socium et ejusdem, ut aiunt, aemulum Musae plane friget, vel ad quodvis denique peragendum negotium, quod citra alterius adminiculum commode confici non queat. Adagii mentionem facit Zenodotus. 441. I, V, 41. Asinus inter simias Ὄνος ἐν πιθήκοις, id est Asinus inter simias. Ubi quis incidit in homines nasutos et contumeliosos, ipse stolidus, a quibus impune rideatur. Extat apud Aulum Gellium libro secundo, capite XXIII, apud quem Menander comicus in fabula, cui titulus Plotium, maritum de uxoris injuria querentem inducit his verbis: Ὄνος ἐν πιθήκοις τοι τὸ λεγόμενόν ἐστι δὴ τοῦτο, id est Asinus inter simias, vulgo quod aiunt, sane istud. Constat autem simiam animal esse petulantissimum, adeo ut non vereatur etiam leonem per lasciviam agitare natibus illius affixa. Quin et hodie vulgo simile quiddam dicunt: Noctua inter cornices, ubi stupidior aliquis in homines petulantes ac dicaces incidit. Nihil autem vetat quominus generaliter usurpetur, ubi quis in negotium incidit vehementer molestum aut in infortunium aliquod, unde se non queat extricare. 442. I, V, 42. Asinus inter apes Ὄνος ἐν μελίτταις, id est Asinus inter apes. Consimilem habet cum proximo sensum dici solitum, ubi quis infeliciter incidit in homines improbos atque importunos. Metaphora per se liquet, quamquam adagium ab eventu quopiam natum videri potest. Meminit Suidas. 443. I, V, 43. Asinus in unguento Ὄνος ἐν μύρῳ, id est Asinus in unguento. Cum delitiae adhibentur iis, quos haudquaquam decent neque qui vel uti norunt illis vel delectantur. Nam asinus culmos ac foenum mavult quam aurum vel unguentum, quo etiam offenditur. Locus fuerit huic adagio, si quando indoctus aliquis in optimos incidat auctores, quos ob inscitiam aut negligat aut etiam depravet, sive cum amuso cuipiam cum eruditissimis viris vivere contigerit, quorum tamen consuetudine neque frui noverit neque omnino gaudeat. Refertur a Diogeniano proverbium. 444. I, V, 44. Neque caelum neque terram attingit Οὔτε γῆς οὔτε οὐρανοῦ ἅπτεται, id est Neque caelum neque terram attingit. De re vehementer absurda atque aliena, quaeque nulla vicinitate pertineat ad id, de quo agitur. Lucianus in Pseudomante: Ὀκτώ μοι χρησμοὺς ἔπεμψεν, οὔτε γῆς φασιν οὔτε οὐρανοῦ ἁπτομένους, id est Octo mihi misit oracula, sed quae neque caelum, ut aiunt, neque terram attingerent. Aristides in Cimone leviter alludens ad proverbium indicat metaphoram sumptam ab iis, qui in medio pendennt aere utrinque liberi. 445. I, V, 45. Nihil ad versum Οὐδὲν πρὸς ἔπος, id est Nihil ad carmen. De iis, quae longe discrepant ab iis, quae proposita sunt. Translatum videtur a scena, ubi histrio saltatu gestuque carminis genus repraesentat. Et haud scio an alius fuerit qui recitaret versus, alius qui gesticularetur. Apparet enim unum aliquem fuisse recitatorem, cujus est illa vox in calce comoediarum: Calliopius recensui. Nec alioqui video quorsum pertineat, quod admonet Cicero ab histrione deligi fabulam, ad quam natura sit appositus, quod in prologo comoediae Terentianae, qui prologum dicit, queritur clamosas fabulas ad se deferri, minus laboriosas ad alios. Quod si saltatio parum respondisset ad numeros carminis, aiebant: Οὐδὲν πρὸς ἔπος. Lucianus in Philopseude: Οὐδὲν πρὸς ἔπος ταῦτα, φασίν, οὐδὲ περὶ τούτων ἠρόμην, id est Ista nihil ad carmen, ut dici solet, neque enim de iis interrogabam. Qui in choreis non responderet ad numerum saltationis, eum ἀκρότητον appellabant isque ἀκροτεῖν dicebatur. Andreas Alciatus, hoc seculo non modo juris Caesarei, verumetiam omnium studiorum decus, nec minus suscipiendus ob rarum quendam ingenii candorem quam ob exactam omnium liberalium disciplinarum peritiam, libro Dispunctionum suarum II consentit quidem mihi in sensu usuque proverbii, caeterum de origine nonnihil dissentit mavultque ab oraculis esse natum, quae quondam carmine reddebantur, praesertim heroico, cujus inventor fuerit Pythius Apollo. Graecis autem ἔπος dicitur, quod ἕπονται τὰ πράγματα τοῖς χρησμοῖς, id est quod res oraculis respondeant. Hanc enim etymologiam adfert Eustathius in principio Iliados Homericae. Unde probabilius esse judicat Alciatus noster, quoties evenirent quae promissis aut proposito non quadrarent, dici solitum oὐδὲν πρὸς ἔπος. Usus est eo Ulpianus in Pandectis libro XI, titulo De interrogatoriis actionibus, cap. XII: Quod autem ait praetor omnino non respondisse, posteriores sic acceperunt, ut omnino non respondisse videatur, qui ad interrogata non respondit, id est oὐδὲν πρὸς ἔπος. Suidas indicat nonnunquam usurpari οὐδὲν πρὸς ἔπος, pro temere ac de nihilo sive abs re. Adducit hos versus ex poeta nescio quo: Οὐδὲν πρὸς ἔπος οὕτως ἀνοήτως ἐκβαλῶ Πρὶν ἐκπύθωμαι πᾶν τὸ πρᾶγμ’ ὅπως ἔχει ; id est Adeone temere et inscienter efferam, Prius atque rem omnem ut sese habet cognovero ? Prior versus Graecus constabit, si legas pro οὕτως χοὔτως. Usurpavit idem Aristophanes in Contionatricibus, quem locum retulimus proverbio Extra cantionem. 446. I, V, 46. Nihil ad fides Οὐδὲν πρὸς τὴν χορδήν, id est Nihil ad chordam. In eos, quorum vita vehementer est inaequalis quorumve mores ab oratione dissident. Lucianus De saltatione: Καὶ μηδέν, ὥς φασι, πρὸς τὴν χορδήν, ἕτερα γὰρ ὁ πούς, ἕτερα δ’ ὁ ῥυθμὸς λέγει, id est Nihil ad chordam, ut dici solet, nam alia pes, alia loquitur rythmus. Idem in Meretriciis: Καὶ ὅτι εὖ πρὸς τὴν κιθάραν ὁ πούς, id est Et quod pes probe responderet ad citharam. Plutarchus in commentario De verecundia: Καίτοι οὐ διὰ τὴν τοῦ ποδὸς πρὸς τὴν λύραν ἀμετρίαν, ὡς Πλάτων ἔλεγε, καὶ πόλεις πόλεσι καὶ φίλοι φίλοις διαφερόμενοι ἔσχατα δρῶσί τε καὶ πάσχουσιν, ἀλλὰ διὰ τὴν περὶ τὰ νόμιμα καὶ δίκαια πλημμέλιαν, id est Haud quaquam ob id, quod pes a lyra dissentiat, sicut ait Plato, civitates cum civitatibus, amici cum amicis conflictantes extrema tum faciunt tum patiuntur, sed quod circa leges atque aequitatem peccetur. Locus autem, quem citat Plutarchus, est in libro de Legibus septimo: Ἀποδιδόντας πρόσχορδα τὰ φθέγματα τοῖς φθέγμασι. Σὴν δὲ ἑτεροφωνίαν καὶ ποικιλίαν τῆς λύρας, ἄλλα μὲν μέλη τῶν χορδῶν ἱεισῶν, ἄλλα δὲ τοῦ τὴν μελῳδίαν συνθέντος τοῦ ποιητοῦ, καὶ τὰ λοιπά, id est Reddentes voces cum lyrae sono concordes. Porro vocis discrepantiam diversitatemque, quoties alios modos aedunt chordae, alios is qui cantilenam composuit et caetera. Videtur ad hoc proverbium allusisse divus Augustinus in epistola quadam ad Licentium, Aut si ego canto, inquit, tu autem ad aliam vocem saltas, nec si quidem me poenitet. Habet enim suam hilaritatem ipsa cantatio, etiam cum ad eam membra non movet, cui plena charitatis modulatione cantatur. 447. I, V, 47. Formica camelus Μύρμηξ ἡ κάμηλος, id est Formica camelus. De vehementer inaequalibus et modo minimis modo maximis, quod perinde sit quasi repente camelus in formicam vertatur. Lucianus in prima epistola Saturnalium: Ὡς δὲ νῦν ἔχομεν, μύρμηξ ἡ κάμηλος, ὡς ἡ παροιμία φησί, id est Nam ut nunc vivitur a nobis, formica camelus, quemadmodum proverbio dicitur. Loquitur de opibus inaequaliter inter mortales distributis, ut huic plurimum supersit, huic multum desit. Neque intempestive dicetur in eos, qui sibi non constant in utranque partem immodici. Quod genus hominem describit Euripides in Troadibus: Σί δ’ Ὠδε πηδᾶς ἄλλοτ’ εἰς ἄλλους τρόπους ; Μισεῖς δὲ λίαν καὶ φιλεῖς ὃν ἄν τύχῃ, id est Quid ita modo hos, modo in hosce mores transilis ? Odisti acerbe amasque nimium quemlibet. 448. I, V, 48. Os sublinere Os sublinere, pro eo, quod est: dare verba et arte quadam illudere, reperitur aliquoties apud auctores. Nonius Marcellus tractum putat a ridiculo quodam lusus genere, quo dormientibus ora pinguntur. Plautus in Aulularia: Fidei censebam maximam fidem esse. Ea sublevit os mihi penissime. Idem alibi: Os mihi probe sublitum est. Idem in Epidico: Ego si adlegassem aliquem ad hoc negotium Minus hominem quam doctum minusque ad hanc rem callidum, Os sublitum esset. M. Varro in Mysteriis apud Nonium: Aes defraudasse cauponem bonam luto oblivisse, cum portitores aera induxere. Sophocles in Antigone: Ὁρῶσι χοἴδε, σοὶ δ’ ὑπίλλουσι στόμα, id est Vident et hi, sed os tibi isti sublinunt. Vergilius item in carmine Bucolico pueros inducit per lusum Sileni faciem mori succo oblinentes: Jamque videnti Sanguineis frontem moris et tempora pingit, Ille dolum ridens quo vincula nectitis ? inquit. 449. I, V, 49. Dare verba Dare verba passim obvium est apud omnes auctores pro eo, quod est: fallere. Persius quarta Satyra: Ut mavis, da verba et decipe nervos. Terentius: Cui verba dare difficile est. Ovidius: Verba dat omnis amans. Idem eleganter transtulit ad fallendas animi curas: Detineo studiis animum falloque labores, Experior curis et dare verba meis. Sed tum frequentiora tum expositiora sunt exempla quam ut operaepretium sit ea persequi. Tantum illud admonuerim nonnihil veneris accessurum proverbio, si longius a simplici detorqueatur oratione, videlicet ad fraudem imposturamve, quae vel citra verborum fucos peragitur. Quod genus fuerit, si quis dicat mundum hunc dare verba suis cultoribus et alcimisticam, quam vocant artem, dare verba sui studiosis et eum sibiipsi dare verba, qui sibi pollicetur haudquaquam speranda. 450. I, V, 50. Addere manum Illud inusitatius quod est apud Plautum in Persa: Addere manum pro eo, quod est: ludibrio habere. Translatum opinor ab iis, qui manu ad aurem porrecta motaque quempiam irrident. Plautina verba sunt haec: Quid ais, crux, stimulorum tritor ? Quomodo me hodie versavisti, Ut me in tricas conjecisti ? Quomodo de Persa manus mihi addita est ? Idem in Poenulo: Eo pacto avarae Veneri pulchre adii manum. Rursum in eadem scena: Ego faxo posthac dii deaeque caeteri Contentiores magis erunt atque avidi minus, Cum scibunt Veneri ut addiderit leno manum. Idem in Aulularia: Ita illis impuris omnibus adii manum. Iterum in Cassina: Satin’ lepide addita vobis manus merito ? Quamquam varie scriptum invenio, nunc adii, nunc addita. Mihi videtur rectius legi addidi, ut accipiamus sumptam metaphoram ab irridentium, ut dixi, gestu, cujus meminit Persius: Nec manus auriculas imitata est mobilis albas. 451. I, V, 51. Circumtondere comam Περικείρειν τοὺς πλοκάμους, id est Circumtondere comam, Graecis in proverbio est pro eo, quod est: ludibrio habere. Nam id lusus gratia fieri solet stupidis, ut eis non sentientibus caesaries circumtondeatur. Lucianus in Misanthropo: Ἐκάθησο τοὺς πλοκάμους περικειρόμενος ὑπ’ αὐτῶν, id est Sedebas, cum tibi caesaries ab illis circumtonderetur. Usurpat idem in Pseudomante. 452. I, V, 52. Fucum facere Fucum facere pro eo, quod est: imposturam facere et artificiosa dissimulatione deludere, frequens est apud bonos auctores. Terentius in Eunucho: Per alienas tegulas venisse clanculum fucum factum mulieri. Quo loco factum supinum est, non participium. Quintus frater ad Ciceronem: Si eum, qui tibi promiserit, fucum, ut dicitur, facere velle senseris, ut te id audisse et scire dissimules. Nam fucus herbae genus, quam Graeci φῦκον vocant, tingendis lanis utile. Unde simpliciter fucum pro colore reperire licet et fucare pro colorare. Horatius in Odis: Stercore fucatus crocodili. Maxime si colorem non nativum aut genuinum, sed artificiosum ac velut adulterinum significemus, ut idem Horatius: Nec amissos colores Lana refert medicata fuco. Proinde medicamentum illud, quo cuti superinducto mulierculae vitia formae dissimulant quasique personam assumunt, fucum vocant. Plautus: Vitia corporis fuco occulunt. Ut autem fucus est color arte additus, ita persona facies est non vera, sed apposititia. Unde eleganter dictum a Seneca: Ut personam malit quam faciem, id est videri malit quam esse. Lucretius item libro tertio: Nam verae voces tum demum pectore ab imo Eliciuntur et eripitur persona, manet res. Cornelius Tacitus in Dialogo de oratoribus: Ita nec praeceptor deerat optimus quidem et electissimus, qui faciem eloquentiae, non imaginem praestaret. Itaque personatos dicimus, qui aliud prae se ferunt quam sint. Quin et offucias vocant inania quaedam rerum simulachra, quae veluti praestigiis quibusdam oculis intuentium imponunt. Graeci simplici verbo φενακίζειν vocant et φενακισμόν hujusmodi imposturam, φένακα fuci artificem. Qui scripsit Etymologicum Graecum auctor insincerus et impurus vocem deductam existimat, παρὰ τὴν πηνίκην, quae Graecis coma dicitur apposititia; Latini galericulum appellant. Quin et colorem pro fuco usurpavit Julianus citante Ulpiano libro Pandectarum XIV, titulo Ad senatus consultum Macedonianum, cap. IX. Sed Julianus, inquit, adjicit, Si color quaesitus sit, ut filius familias qui mutuam pecuniam accepturus erat, fide juberet. Quin et rhetores probabilem rationem, quam ad defensionem commenti sunt, colorem appellant. Juvenalis: Dic aliquem nobis, dic, Quintiliane, colorem. Et haerente summo rhetore uxor deprehensa impudentissimo colore se tuetur: Convenerat olim Ut faceres tu quod velles, nec non ego possem Indulgere mihi. 453. I, V, 53. Album calculum addere et similes figurae Λευκὴν ψῆφον προσθεῖναι, id est Album calculum addere prop approbare, subinde legimus apud doctos. Inde sumptum, quod antiquitus missis in urnam calculis ita ferebantur a iudicibus sententiae, ut albis absoluerent, nigris damnarent. Qui si forte fortuna fuissent aequales, tamen liberabatur reus ejusque rei causam Aristoteles copiosissime reddit in problematibus. De calculorum more meminit Ovidius Metamorphoseôn libro XV: Mos erat antiquis, niveis atrisque lapillis, His damnare reos, illis absoluere culpa; Tunc quoque sic lata est sententia tristis, et omnis Calculus immitem dimittitur ater in urnam; Quae simul effudit numerandos versa lapillos, Omnibus e nigro color est mutatus in album. Plinius junior in epistola quadam: Nam quo magis intendam limam tuam, confitebor et ipsum me et contubernales ab aeditione non abhorrere, si modo tu fortasse errori nostro album calculum adjeceris, id est si nostrum hunc errorem tuo judicio comprobaris. Lucianus in Apologia: Οὐκ ἐν παρέργῳ θέμενος τὴν λευκὴν παρὰ σοῦ καὶ πλήρη μοι ἐνεχθῆναι, id est Haud paruo aestimans, si mihi contingat album abs te plenumque suffragium auferre. Plato libro De Legibus II: Οὐκ ἅν τιθείμην ταύτην τὴν ψῆφον, id est Haud posuerim hunc calculum. Huc adscribendum quod Alcibiades nolens sese judicium permittere sententiis ait, ne matri quidem confidere velle, sed etiam hanc in ejusmodi periculo suspectam habiturum, ne nigrum calculum pro albo subjiceret. Aristides in Pericle simplici verbo dixit ἐπιψηφίζειν, pro comprobare, eamque vocem tanquam Platonicam usurpat. 454. I, V, 54. Creta notare. Carbone notare Ad hanc formam pertinent et illa: creta notare, pro eo quod est: approbare, et carbone notare, quod est damnare. Propterea quod Pythagoeas aiebat id, quod esset colore candido, ab boni naturam pertinere, quod atro, mali. Unde et felicia alba dicimus, infames nigros. M. Tullius in actione pro Cecinna de teste Sexto Clodio Phormione Nec minus niger, inquit, nec minus confidens quam ille Terentianus Phormio. Et Horatius: Hic niger est, hunc tu, Romane, caveto. Idem in Sermonibus: Sani an creta, an carbone notandi. Quem imitatus Persius ait in quinta Satyra: Quaeque sequenda forent et quae uitanda vicissim, Illa prius creta, mox haec carbone notasti. Rursum Horatius in Odis: Cressa careat pulchra dies nota. Candidum calculum Cressam notam appellat, qua veteres dies fortunatos signare consueverunt. Tametsi sunt qui hoc loco pro Cressa legunt Thressa, quod hic mos fuisse perhibetur Thracibus. Ad hanc formam pertinet etiam illud: Unione signare, quod saepius apud auctores est pro eo, quod est: inter felicia prosperaque numerare. Ductum a veterum superstitione, qui unumquemque anni diem missis totidem in urnam (aut ut apud Scythas in pharetram) calculis signabant; quem arbitrabantur prosperum abiisse candido calculo aut creta, quem egregie felicem, unione, contra quem inauspicatum, nigro lapillo notabant. Persius: Hunc, Macrine, diem numera meliore lapillo. Hujus superstitionis meminit Plinius libro septimo, capite quadragesimo, Vana, inquiens, mortalitas et ad circumscribendam seipsam ingeniosa computat more Thraciae gentis, quae calculos colore distinctos pro experimento cujusque diei in urna condit ac supremo die separatos dinumerat atque ita de unoquoque pronuntiat. Quid quod iste calculi candore illo laudatus dies originem mali habuit ? Hactenus Plinius. Plutarchus in Vita Periclis historiam refert ab his non abhorrentem, quam fortassis non ab re fuerit hic ipsius verbis adscribere: Ὀκτὼ μέρη διελὼν τὸ πᾶν πλῆθος ἐπεκλήρου, καὶ τῷ λαβόντι τὸν λευκὸν κύαμον εὐωχεῖσθαι καὶ σχολάζειν παρεῖχε τῶν ἄλλων μαχομένων. Διὸ καί φασι τοὺς ἐν εὐπαθείαις τισὶ γενομένους λευκὴν ἡμέραν ἐκείνην ἀπὸ τοῦ λευκοῦ κυάμου προσαγορεύειν, id est Universam multitudinem partitus in octo partes sortibus utebatur et, cui contigisset alba faba, huic caeteris pugnantibus permittebat in conviviis atque otio agere; quapropter etiam aiunt eos, quibus res aliquae suaviter succedunt, eum diem album vocare, nimirum ab alba faba. Ad hanc viciniam pertinet, quod quae praecipua sunt, ea melioris notae esse dicimus, veluti cum M. Tullius alicui salutem dici jubet de nota meliore. Tristem noxam, dixit Livius decadis I, libro IV: Posthumius nulla tristi nota est insignitus, id est nulla crudelitatis infamia aspersus. 455. I, V, 55. Calculum reducere Calculum reducere est mutare factum, cujus te poeniteat, aut vertere consilium rei non satis commodae institutae. Nonius citat Ciceronem in Hortensio: Itaque tibi concedo, quod in duodecim scrupis olim, ut calculum reducas, si te alicujus dati poeniteat. Translatum apparet aut a ratiocinantibus aut (quod est vero propius) a ludo laterunculario. In summa, proverbii speciem habent, quaecunque a calculis finguntur metaphorae, ut ad calculos vocare pro eo, quod est: rationem inire et existimare. M. Tullius dialogo De Amicitia: Hoc quidem est nimis exigue et exiliter ad calculos vocare amicitiam, ut par sit ratio datorum et acceptorum. Valerius Maximus libro quarto, capite de liberalitate: Si ad calculos revocetur, parvum utpote septem iugeribus et hoc in Pupinia abditis redactum, sin animo praerogantis omni pecunia maius. Et ad calculos reverti est redire ad rationem ac respectum consiliumque. Cicero ad Atticum: Quare nunc saltem ad illos calculus quos tum abjecimus, ut non solum gloriosis consiliis utamur, sed etiam paulo salutioribus, id est utrinque rationes expendere. Et hic calculus accedat, id est hoc momenti adjungatur. Neque quicquam prohibet eadem ratione dici, decedere calculum et detrahere calculum. 456. I, V, 56. Θ praefigere Theta paefigere pro damnare. Persius: Et potis es vitio nigrum praefigere Θ ? Ausonius in paedagogum ligurritorem carmine choliambico: Miselle doctor οὐ tibi sit obscoeno, Tuumque nomen theta sectilis signet. Sunt qui hoc ad figuram Graecanicae litterae referant, quod ea cordis humani transfixi speciem quodammodo repraesentet. Nam nescio an debeamus Isidoro credere, qui primo Etymologiarum libro scribit ita militari more solere fieri, ut caesi Θ, salvi Σ signarentur. Certe de hoc signo Σ fit mentio etiam in Apocalypsi, quae beati Joannis Evangelistae nomine legitur. Sed vero similius quod scribit Asconius Pedianus, olim in judiciis sortes, quae mittebantur in urnam, triplicem notam habere solere ac Θ quidem damnationis fuisse symbolum, Σ absolutionis, Λ ampliationis, id est quoties significabant sibi parum adhuc liquere ac denuo causam agi oportere. 457. I, V, 57. Stellis signare. Obelo notare Ἄστροις σημειοῦσθαι ἥ ἄστροις τεκμαίρεσθαι, id est Stellis notare. Eustathius in quintum Odysseae librum admonet dictum de his, qui longam ac desertam viam peragunt, adeo ut necessum habeant regionum situm stellarum observatione signare. Ductam esse metaphoram a navigantibus qui, cum eo usque provecti sunt a terra, ut jam coelum undique et undique pontus, stellarum indicio cursum moderari solent, maxime Cynosurae et Helices teste Arato ἐν Υαινομένοις: Οἳ τὴν μὲν Κυνόσουραν ἐπίκλησιν καλέουσιν, Σὴν δ’ ἑτέρην Ἑλίκην· Ἑλίκῃ γε μὲν ἄνδρες Ἀχαιοὶ Εἰν ἁλὶ τεκμαίρονται ἵνα χρὴ νῆας ἀγινεῖν, Σῆ δ’ ἄρα Υοίνικες πίσυνοι περόωσι θάλασσαν. Ἀλλ’ ἡ μὲν καθαρὴ καὶ ἐπιφράζασθαι ἑτοίμη Πολλὴ φαινομένη Ἑλίκη πρώτης ἀπὸ νυκτός, Ἡ δ’ ἑτέρη ὀλίγη μέν, ἀτὰρ ναύτῃσιν ἀρείων Μειοτέρῃ γὰρ πᾶσα περιστρέφεται στροφάλιγγι, Σῆ καὶ Σιδόνιοι ἰθύντατα ναυτίλλονται. Quorum carminum interpretationem adscribam ex germanici caesaris interpraetatione: Hinc Jovis altrices Helices Cynosuraque fulgent. Dat Graiis Helice cursus majoribus astris, Phoenicas Cynosura regit; sed candida tota Et liquido splendore Helice nitet; haud prius ulla, Cum sol Oceano fulgentia condidit ora, Stella micat coelo septem quam Cresia flammis, Certior est Cynosura tamen sulcantibus aequor, Quippe brevis totam fido se cardine vertit Sidoniamque ratem nunquam spectata fallit. Et Aratum imitatus est Ovidius libro de Tristibus quarto: Magna minorque ferae, quarum regis altera Graias, Altera Sidonias, utraque sicca, rateis. Idem indicat Vergilius in quinto de Paluniro loquens: Talia dicta dabat clavumque affixus et haerens, Nusquam amittebat oculosque sub astra tenebat. Idem alibi: Cuncta notat tacito labentia sydera caelo. Consimiliter Homerus cum alias tum Odysseae libro quinto: Αὐτὰρ ὁ πηδαλίῳ ἰθύνετο τεχνηέντως Ἥμενος,·οὐδέ οἱ ὕπνος ἐπὶ βλεφάροισιν ἔπιπτε Πληϊάδας ἐσορῶντι καὶ ὀψὲ δύοντα Βοώτην Ἄρκτον θ’, ἣν καὶ ἅμαξαν ἐπίκλησιν καλέουσιν, Ἥ τ’ αὐτοῦ στρέφεται καί τ’ Ὠρίωνα δοκεύει, Οἴη δ’ ἄμμορός ἐστι λοετρῶν Ὠκεανοῖο, id est Ille quidem navim arte regens clavo assidet haerens, Nec sinit illapso torpescere lumina somno. Pleiadas seroque recondentem ora Booten Suspectans ursamque alio cognomine plaustrum, Quae fixa usque loco se circumflectit eodem, Et numquam Oceani liquidis aspergitur undis. Unde ἄστροις σημειοῦσθαι τὴν ὁδόν videntur ii, qui notulis quibusdam et conjecturis arte deprehensis rem alioqui pervestigatu difficilem inquirunt aut assequuntur, aut qui signis quibusdam multo ante colligunt quid sit eventurum. Postea deflexum est, ut stellas praenotare dicantur, qui quippiam velut animadvertendum insigniunt. Cui diversum ὀβελίζειν, id est veru praenotato quasi jugulare ac damnare. Translatum ab Aristarcho, qui Homeri carmina in corpus redegit atque in libro digressit versus nothos, hoc est adulterinos et subdititios, qui non viderentur sapere venam illam Homericam, ὀβελίσκοις, id est minutis verubus, praenotatis damnans, contra, qui viderentur insignes ac genuini, ἀστερίσκοις, id est stellulis, illustrans. Quem morem secutus est et Origenes et divus Hieronymus in litteris divinis. Quin hoc ipsum Aristarchi cognomen in proverbium abiit, quod is eum damnandi notulis probandique morem excogitarit. M. Tullius Attico: Totum hunc locum, quem in aristocratia ego varie meis orationibus, quarum tu Aristarchus es, soleo pingere de flamma, de ferro (nosti illas ληκύθους) valde graviter pertexuit. Atticum vocat suarum orationum Aristarchum, id est censorem et emendatorem, quod illi mos fuerit, si quae parum probasset in scriptis Ciceronis, ea ceris rubris notare. Quod quidem alibi declarat idem M. Tullius libro ad atticum decimo sexto: Quae mihi florentia visa sunt tuo judicio. Cerulas enim tuas miniatulas illas extimescebam. Idem ad Dolabellam: Profert alter, opinor, duobus versiculis expensum. Alter Aristarchus hos ὀβελίζει. Ego tanquam criticus antiquus judicaturus sum. Item M. Varro De lingua Latina Aristarchos appellat criticos grammaticos, qui de libris judicant. Et Horatius: Fiet Aristarchus, id est castigator et expensor alieni scripti. Et divus Hieronymus subinde quempiam sui temporis Aristarchum vocat, quod arbitrio suo alia damnaret, alia probaret. 458. I, V, 58. Notari ungui et similia Ad eandem formam pertinent haec quoque: Notare ungui, quod soleat ungui signum apponi, ubi quid parum placet. Horatius dixit tranverso calamo signum apponere pro eo quod est: damnare. In eundem sensum censoria virgula legitur identidem apud divum Hieronymum pro castigandi notandique auctoritate. Item apud Quintilianum libro Institutionum I: Qua quidem ita sunt severe usi veteres grammatici, ut non versus modo censoria quadam virgula notare. A censoribus Romanis traductum, quorum partes erant notare, si quid in moribus civitatis dignum emedatione judicassent, ac mulctam dicere. Eodem pertinent spongia, lima, caelum, quae in emendationis proverbium abierunt. Spongia deletur, quod non placet. Lima detrahitur et expolitur, quod redundat quodque incultum est. Caelo deformatur item ac fingitur id, quod est rudius. Proinde in spongiam incubuisse dixit Augustus Ajacem suum, quem deleverat. Et elimata dicuntur expolita. Et sculpturam orationus cultum dicunt. 459. I, V, 59. Stilum vertere Stilum vertere est mutare quod scripseris. Horatius in Sermonibus: Saepe stilum vertas. Antiquitus in tabellis ceratis scriptitabant stilo graphiario, cujus altera parte nimirum acuta per aequor cereum ducta litteras exarabant, altera latiore rursum obliterabant, quod exarassent. Hieronymus Adversus Rufinum: Quamdiu non renuebam laudationem tuam, sequebaris ut magistrum, fratrem et collegam vocabas et catholicum in omnibus fatebaris. Postquam vero non agnovi laudes tuas et me indignum tanti viri praeconio judicavi, vertis stilum et omnia laudata prius vituperas de eodem ore et dulce proferens, et amarum. Hieronymus imitatus est Ciceronem, qui Verrinarum actionum IV scribit in hunc modum: Timuit aliquando et commotus est, vertit stilum in tabulis suis, quo facto causam omnem evertit suam. Invenitur et stilum infigere et stilo appetere, pro eo, quod est: scriptis insectari, atque invehi. 460. I, V, 60. Omne tulit punctum. Omnium calculis Omne tulit punctum et Cunctorum calculis legimus pro eo, quod est: omnium sententia et comprobatione. Quorum prius translatum est a consuetudine comitiorum, ubi tabella circumferri consuevit, in qua puncto apposito significabant, cui candidatorum suffragarentur. Posterius a judiciorum sortibus, de quibus paulo superius meminimus. Horatius: Omne tulit punctum, qui miscuit utile dulci. Nam qui jucunda modo scribunt, iis duntaxat placent, qui voluptatem appetunt. Contra qui utilia, ab iis tantum probantur, quibus utilitas quaeritur. At qui voluptatem cum utilitate conjunxit, is omnium suffragio laudabitur. Idem in Epistolis: Discedo Alcaeus puncto illius, ille meo quis? Quis nisi Callimachus? Item in epigrammate choliambico, quod refertur a Porphyrione: Ciconiarum Rufus iste conditor, Hic est duobus elegantior Plancis, Suffragiorum puncta non tulit septem. Aristides in Themistocle ἡ κοινὴ ψῆφος Ἑλλήνων, id est qui est communis Graecorum calculus, dixit pro eo, quod erat: totius Graeciae consensus. Cicero libro Tusculanarum quaestionum secundo: Quae flamma est, per quam non cucurrerunt qui haec olim punctis singulis colligebant? Agit autem de magistratibus, qui singulorum civium suffragiis mandabantur. Apuleius Asini sui libro sexto: Certe calculo cunctorum, utcunque mors ei fuerat destinata, id est, omnium suffragiis sententiisque. 461. I, V, 61. Cumani sero sapiunt Ὀψὲ αἱσθάνονται οἱ Κυμαῖοι, id est Sero sapiunt Cumani. Id adagium refertur a Strabone Geographiae libro decimotertio putatque eos vulgo male audisse tanquam stupidos atque insulsos ob hanc causam, quod ducentis annis portus vectigalia exegerint hoc nomine, ut urbem aedificarent, quae dare tamen non desierunt, cum jam urbs esset exstructa. Adjicit et aliam fabulam: Cumanos publica pecunia mutuo accepta porticus construxisse, deinde cum pecuniam eam ad diem praescriptum non reddidissent, a deambulatione fuisse prohibitos. Aliquanto post cum ingens esset pluvia, creditores ludibrii causa praeconem misisse, qui publicarent aedictum, uti Cumani porticus subirent. Atque ita voce praeconis admonitos subiisse: inde natum adagium Sero sapere Cumanos, qui non nisi moniti senserint defugiendam esse pluviam. Notat et Stephanus Cumam ac Lesbum male vulgo audisse stupiditatis nomine. Proverbium autem non sentit de Cuma Italiae, sed Aeolidis, quae eadem dicta fuisset Amazonium et Phriconitis aut, ut Herodotus libro primo, Phriconis. Simillimum illi: Sero sapiunt Phryges. Nihil enim vetat quominus dicatur et in illos, qui non nisi suo malo docti parent recte monentibus. 462. I, V, 62. Mala attrahens ad sese ut caecias nubes Κάκ’ ἐφ’ αὑτὸν ἕλκων ὥστε καικίας νέφος, id est Sic mala sibiipsi, ut Caecias nubem attrahens. Versus est senarius proverbio celebratus in eos, qui sibiipsis litium ac negotiorum materiam pariunt accersuntque ducta similitudine ab ejus venti natura, cui nomen caecias, quem Plinius media inter aquilonem et exortum regione flare scribit et unum contra aliorum septentrionalium ventorum naturam nubes non pellere, sed attrahere. Quin ipsius ascribam verba. Ventorum, inquit, etiam frigidissimi sunt, quos a septentrione diximus spirare. Vicinus his corus. Hi et reliquos compescunt et imbres abigunt. Humidi auster et aphricus et praecipue auster Italiae. Narrant et in Ponto caeciam in se trahere nubes. Hactenus Plinius. Aristoteles libro De mundo putat caeciam circa ortus aestivos flare additque hunc a nonnullis eundem haberi cum illo, quem alii θρασκίαν nominant flatque proximus argestae. Quid autem in causa sit, ut hic ventus nubes non more reliquorum a se propellat, sed ad se vocet, Aristoteles in Meteorologicis conatur ostendere. Vel quod alius, inquit, ventus reflet adversus eodem tempore vel quod hic e sublimi coeli parte spirans, puta orientali, non transversus per terram feratur, sed recurvata linea propter reflexum, unde exortus est, eo recurrit. Atque ita fit, ut nubes ad sese cogat. Unde idem in libro De mundo, caeciam inter eos ventos numerat, qui ἀνακαμψίπτοι, id est resupinati flatus vocantur. In Problematis autem sectione vigesimasexta duas hujusce rei causas reddit: alteram hanc esse putat, quod eodem tempore reflet alius ventus caeciae contrarius; altera non dissonat ab iis, quae retuli, nempe caeciam spirare ab eminentiore coeli regione, nimirum ab ea quae vergit ad orientem. Hanc autem esse aeditiorem quam occiduam colligit ex magnitudine et altitudine maris occidentalis; itaque fieri, ut caecias occiduam regionem adversus invadens nubes contrahat easque suo in se reflexu ad se trahat. Hujus rei mentionem facit et Plutarchus in vita Sertorii scribens hunc ducem animadversa caeciae natura, qui tum forte flabat, Cacitanos aut, ut Graeci codices habent, Characitanos hostes ad deditionem coegisse ad hunc modum. E regione speluncarum, in quibus illi se continebant, objecit aggeres cinericios. Quibus incursatione equitum concitatis caecias tantum pulveris in fauces speluncarum devexit, ut cum ferre non possent, sese Sertorio in manus darent. Refertur adagium ab Aulo Gellio libro secundo, capite vigesimosecundo idque ex Aristotele. Refertur et a Theophrasto libro De natura ventorum. Sed ab hoc atque item ab Aristotele refertur, ut videatur etiam in bonam partem dici posse. Ait enim Ἕλκων ἐφ’ αὑτὸν τὸν πλοῦτον ὥσπερ ὁ καικίας νέφη, id est Attrahens ad sese divitias ut caecias nubes. Plutarchus in commentario, cui titulus Quo pacto quis possit ab inimicis juvari: Ὡς γὰρ ὁ καικίας τὰ νέφη, οὕτως καὶ ὁ φαῦλος βίος ἐφ’ αὑτὸν ἕλκει τὰς λοιδορίας, id est Quemadmodum enim caecias nubes, itidem improba vita probra ad sese attrahit. Usurpat idem in bonam partem in Praeceptis politicis. Unde de re quavis dici posse videtur in utramlibet partem ut Hic ad sese eruditorum hominum gregem attrahit perinde ut caecias nubes. Hic undique pecunias attrahit ad sese quemadmodum caecias nubes. Hunc omnes bonae felicitates non aliter sequuntur quam caeciam nubes. Nusquam absunt jurgia, ubicunque hic adest; neque enim secus ad sese lites attrahit quam caecias nubes. Consimiliter ad rem referri potest: Res est tumultuosa, ambitio, quippe invidiam, simultatem, profusionem atque id genus alia incommoda non aliter attrahit ad sese quam caecias nubes. Modestia cunctorum hominum benevolentiam allicit ad sese, itidem ut caecias nubes. 463. I, V, 63. Oleum in auricula ferre Oleum in auricula ferre est apud Martialem. Quo loco mihi non satisfacit interpres Domitius Chalderinus, vir alioqui probe doctus. Nam poeta taxare videtur hominem rigida supinaque aure, id quod etiam Graeci notant, ἀν’ οὖς ἔχων: ἀντὶ τοῦ ἄνω τὸ οὖς ἔχων, id est sublimem et supinam aurem habens. Carmen Martialis est hujusmodi: Narratur quidam belle dixisse, Marulle, Qui te ferre oleum dixit in auricula. Porro, ut in Problematibus scripsit Aristoteles, aures aqua infusa offenduntur, oleo non item. Quin, si forte aqua in aurem inciderit, oleo infuso medemur, dum lubrica facta aure aqua defluit. Proinde et urinatores oleum auribus instillare consueverunt, quo minus aqua laedantur. Hinc itaque videtur natum adagium, nempe a gestu eorum, quibus est aliquid liquoris infusum, quod ne effluat, aurem supinant quasi aversantes ac fastidientes audire. Neque tamen negaverim posse referri ad assentatores, qui velut oleum in aurem instillant, dum jucunda loquuntur magis, quam salutaria. Cui diversum est illud Persianum: Auriculas teneras mordaci radere vero. Huc igitur pertinebit et illud Evangelicum de venditoribus olei. Verum cui placet hic sensus posterior, in auriculam, accusandi casu legat oportet. Quod quoniam et proverbii speciem prae se gerit et vulgo jactatum Martialis indicat, non existimavi praetereundum. 464. I, V, 64. Quid si coelum ruat ? Σί εἰ ὁ οὐρανὸς ἐμπέσοι ; id est Quid, si coelum ruat ? Ironia proverbialis in eos, qui tutissimis etiam in rebus ridicule timent. Hoc unde manarit, Aristoteles indicat libro Σῶν μετὰ τὰ φυσικά quinto scribens priscis illis et rudibus mortalibus persuasum fuisse coelum hoc, quod videbant imminere, Atlanticis humeris sustineri. Quod si ille se subduxisset, fore ut e sublimi in terram decideret. Idque non solum poetarum figmentis fuisse proditum, verum etiam a physicis nonnullis adfirmatum. Plutarchus in libello De facie, quae apparet in orbe lunae, citat Phenacem quendam, qui metuerit ne luna decideret in terram quique commiseratus sit vicem eorum, qui lunae forent subjecti (cujusmodi sunt Aethiopes ac Taprobani), si tantum pondus in eos rueret, idem veritus de terra coeloque, nisi columnis Atlanticis fulcirentur. Theognis: Ἔν μοι ἔπειτα πέσοι μέγας οὐρανὸς εὐρὺς ὕπερθεν Φάλκεος, ἀνθρώπων δεῖμα παλαιγενέων, id est Deinde meo vastus capiti illabatur Olympus Ferreus, antiqui quod metuere viri. Terentius en Ἑαυτὸν τιμωρουμένῳ: Quid si redeo ad illos, qui aiunt: Quid, si nunc caelum ruat? Allusit huc Horatius in Odis: Si fractus illabatur orbis, Impavidum ferient ruinae. 465. I, V, 65. Umbram suam metuere Σὴν αὑτοῦ σκιὰν φοβεῖσθαι, id est Suam ipsius umbra metuere, dicuntur, qui pueriliter trepidant, ubi nihil omnino sit periculi. Translatum vel ab his, qui forte conspecta corporis sui umbra subito expavescunt, vel a melancholicis quibusdam, qui auctore Aristotele propter oculorum imbecillos spiritus in aere proximo veluti suam quandam imaginem contemplantes arbitrantur sese suos videre manes. Socrates in Phaedone Platonis: Tu vero tuam, quemadmodum dici solet, metuens umbram, id est tibi ipsi diffisus. Quintus ad Ciceronem de consulatu petendo: Alter vero, quo, dii boni, splendore est. Primum nobilitate eadem, qua Catilina. Num majore? Non, sed virtute. Quamobrem, qui manium umbram suam metuit, hunc negliges quidem. Quamquam is locus non uno modo erat depravatus in codicibus. Plutarchus Symposiacorum problematum decade septima: Σὸ μὲν τῆς σκιᾶς ἀναινόμενος ὄνομα καὶ δυσχεραίνων ἀληθῶς σκιὰν δόξει φοβεῖσθαι, id est Qui umbrae nomen refugiat ac moleste ferat, is vere umbram videbitur formidare. Agit autem de umbris ita vocatis, qui non ipsi vocati a convivatore, sed vocatum sequentes adeunt convivium. 466. I, V, 66. Vel muscas metuit praetervolitantes Proverbialis esse videtur hyperbole, quam refert Aristoteles septimo De republica libro, Ἀλλὰ δεδιότα μὲν τὰς μυίας, id est Qui muscas, inquiens, etiam praetervolitantes metuat, id est quamvis frivola de causa. Idem similem quandam commemorat in Moralium septimo loquens de iis, qui usqueadeo natura sunt timidi, ut etiam si sorex obstrepat, protinus expavescant. 467. I, V, 67. Funem abrumpere nimium tendendo Ἀπορραγήσεται τεινόμενον τὸ καλώδιον, id est Abrumpetur tensus funiculus. In eos dici solitum qui, dum extrema experiuntur, alienant a se eos cum quibus agunt, et universae rei jacturam faciunt, dum plus satis attenti sunt ad lucrum. Lucianus in dialogo quodam matrem lenam facit objurgantem filiam, quod amatorem in convivio nimis pervicaciter contempserit; periculum autem esse ne praeter modum exacerbatus atque iritatus juvenis amorem pariter et commodum alio convertat: Καὶ ὅρα, inquit, μὴ κατὰ τὴν παροιμίαν ἀπορρήξωμεν πάνυ τείνουσαι τὸ καλώδιον, id est Ac vide, ne juxta proverbium abrumpamus, dum nimium tendimus, funiculum. Pindarus apud Plutarchum: Καὶ λύοντι τὸ τῶν δυσφόρων σχοινίον μεριμνῶν, id est Atque intolerabilium curarum funiculum solventi. Quamquam hoc ab adagio nonnihil est diversum magisque congruit cum illo quod est apud Senecam in Epistolis ad Lucilium de explicanda catena negotiorum atque adeo abrumpenda, si nequeat explicari. Proverbium generaliter trahi poterit ad quemlibet conatum immodicum et ob id in malum aliquod erumpentem. Huic finitimum est illud Hebraeorum haud quaquam inscite neque invenuste dictum proverbium: Qui nimium emungit fortiter, elicit sanguinem. Nec abhorret mimus ille Publianus: Furor fit laesa saepius patientia. Atque alter huic consimilis ejusdem, opinor, etiamsi Senecae nomine fertur: Bonus animus laesus gravius multo irascitur. 468. I, V, 68. In matellam immeiere ᾽Ες τὴν ἀμίδα ἐνουρεῖν, id est In matellam immeiere. Cum sordide tractantur aut ad munus aliquod parum honestum adhibentur ii, qui non indigni videantur utpote ipsi sordidi atque inhonesti quasique ad contumelias ferendas facti. Lucianus De mercede servientibus: Οὐδὲν οὖν οὔτ᾽ αὐτοὶ δεινὸν πάσχοιεν ἅν οὔτ᾽ ἐκεῖνοι ὑβρισταὶ δοκοῖεν ἐς τὴν ἀμίδα φασὶν ἐνουροῦντες, id est Itaque nec hi quicquam indignum aut acerbum patiantur neque illi eos contumeliis afficere videantur, si, quod aiunt, in matellam immingant. Siquidem ad hunc usum quasi nascitur matella. Ex adverso Martialis Bassum quendam joco taxat, qui in aureum vas incacaret, cum vitro biberet: Ventris onus misero (nec te pudet) excipis auro, Basse, bibis vitro: carius ergo cacas. 469. I, V, 69. Risus Ionicus Γέλως Ἰωνικός, id est Risus Ionicus. In molles et voluptarios dicitur. Nam Ionum mollicies, perinde ut Sybaritarum fastus, in proverbium abiit, quod alteri Graecorum, alteri barbarorum essent luxuriosissimi. Athenaeus, libro Dipnosophistarum duodecimo de luxu Ionum locutus, ait extare paroemiam auream quae mores ejus gentis testificetur, hanc, ut opinor, intelligens. Idem libro decimo quarto docet saltationis genus olim fuisse lascivum ac petulans, quod Ionicum diceretur. Valerius Maximus libro Rerum memorabilium secundo prodidit Ionas primos unguenti coronarumque in convivio dandarum et secundae mensae consuetudinem haud parva luxuriae irritamenta repperisse. Maximus Tyrius in dissertatione cui titulus Quis sit philosophiae finis: Crotoniates, inquit, Olympicum oleastrum adamat, Spartiates armaturam, venationes Cretensis, luxum Sybarites, Ion choros. Hinc Horatius in Odis: Motus doceri gaudet Ionicos Matura virgo lascivas saltationes et parum decoras gesticulationes significans. Unde et apud Aristophanem ἰωνικῶς pro eo, quod est ἁβρῶς, id est molliter ac delicate. 470. I, V, 70. Risus Megaricus Γέλως Μεγαρικός, id est Risus Megaricus. In eos dicendum qui parum tempestive jocantur, quique (quod vetat Quintilianus) malunt aliquoties amicum quam dictum perdere; aut quorum artes iam in contemptum abierunt successione maiorum artificum obscuratae. Neque male quadrabit in senes qui, aetate aliena, lusus quosdam indecoros ac voluptates juveniles turpiter consectantur. Nam Ionica comoedia viguit ad tempus, deinde in contemptum venit irrisa ab Atheniensibus. De risu intempestivo celebratur et hic senarius: Γέλως ἄκαιρος ἐν βροτοῖς δεινὸν κακόν, id est Non in loco ridere pergrave est malum. 471. I, V, 71. Risus Chius Γέλως Φῖος, id est Risus Chius. De molli lascivoque luxu. Quandoquidem et Chiorum mores taxavit vetus comoedia. Adagium commemoratur a Diogeniano. 472. I, V, 72. Quicquid in buccam venerit Quicquid in buccam venerit. Quoties libere quospiam ac tuto loqui significamus, incircumspecte et quicquid forte fortuna in animum inciderit. Quemadmodum apud fidos amiculos facere solemus, apud quos impune quiduis nugamur atque effutimus. M. Tullius ad Atticum, libro decimo quarto: Aut si nihil erit, quod in buccam venerit, scribes. Idem libro duodecimo: Quid cum coram sumus, et garrimus quicquid in buccam venit ? Recte torquebitur et in eos qui temere atque inconsiderate loquuntur, perinde quasi sermo illis non in pectore nascatur, sed in faucibus. 473. I, V, 73. Quicquid in linguam venerit Huic plane germanum est illud quod usurpat Lucianus in libello De ratione conscribendi historiam: Ἐπινοοῦντες δὲ καὶ ἀναπλάττοντες ὅττι κεν ἐπ’ ἀκαιρίμαν γλῶτταν, φασίν, ἔλθῃ, id est Comminiscentes affingentesque quicquid verbi temere in linguam, ut aiunt, venerit. Plato dictum hoc libro De republica octavo citat ex Aeschylo tragico poeta. Usurpavit et Athaenaeus libro Dipnosophistarum quinto: Κατὰ γὰρ τὸν εἰπόντα ποιητήν··ὅττι κεν ἐπ’ ἀκαιρίμαν γλῶτταν ἔλθῃ, id est Juxta poetam, qui dixit quicquid temere in linguam venerit. Hoc velut interpretans Isocrates in oratione Panathenaica: Ὅμοιος ἅν εἷναι δόξαιμι τοῖς εἰκῆ καὶ φορτικῶς καὶ χύδην ὅ τι ἅν ὑπέλθῃ λέγουσι, id est Similis videbor iis qui temere et arroganter ac futiliter quicquid in mentem venerit loquuntur. 474. I, V, 74. Momo satisfacere, et similia Σῷ Μώμῳ ἀρέσκειν, id est Momo satisfacere, proverbialis est hyperbole. Hesiodus in Theogonia et Momi cujusdam meminit, quem ait Nocte matre, Somno patre progenitum. Huic deo mos est ipsum quidem nihil operis aedere, sed aliorum deorum opera curiosis oculis contemplari, et, si quid est omissum aut perperam factum, id summa cum libertate carpere. Nam μῶμος Graece reprehensionem sonat. Aristoteles De partibus animalium libro tertio meminit hujus qui naturam incusarit quod bobus cornua in capite ac non in armis potius addiderit, videlicet quo vehementius possint ferire. Ad quod allusisse videtur Lucianus, cum in secundo Verarum narrationum libro scribit se vidisse boves quosdam quibus cornua inessent, non in fronte, quemadmodum reliquis, sed sub oculis. Idque ita visum esse Momo. Hujus idem Lucianus cum aliis compluribus locis meminit, tum in Dialogo de haeresibus hujusmodi quandam de eo fabulam refert: Minervam, Neptunum et Vulcanum de principatu artificii inter se contendisse. Et, ut quisque artis suae praecipuum aliquod specimen aederet, Neptunum taurum quendam finxisse, Minervam domum excogitasse, Vulcanum hominem composuisse. Momus delectus arbiter certaminis et artis expensor. Ille, inspecto uniuscujusque opere, praeter alia quae in reliquorum operibus reprehendit, illud potissimum in hominis opificio notavit quod artifex non in pectore fenestras aut hostiola quaedam addidisset, quo perspici posset quid in corde lateret, quod illi specuosum alioqui multisque recessibus sinuosum finxisset. Cujus fabulae mentionem facit et Plato. Philostratus in epistola quadam ad uxorem de Momo scribit in hanc ferme sententiam: hunc in Venere nihil alioqui quod reprehenderet invenisse, nisi quod sandalium illius calumniabatur, ut stridulum nimisque loquax ac strepitu molestum. Quod si Venus citra sandalium incessisset, ita ut emersit a mari, tota nuda, nullam omnino ansam carpendi Momus invenisset. Qui quidem deus tametsi non perinde gratus est atque ceteri, propterea quod pauci veram reprehensionem libenter admittant, tamen haud scio an ullus alius e maxima poeticorum deorum turba sit utilior. Quamquam nunc nostri Joves excluso Momo solam Euterpen audiant, blanda salutaribus anteponentes. Hic igitur Momus varias adagiorum formas suppeditat, vel cum Plato De republica libro sexto scribit philosophiae studium esse ejusmodi ut ne a Momo quidem possit reprehendi, vel cum Venus Lucianica, iam itura in iudicium, negat se dubitaturam, etiamsi Momus ipse judicaturus esset, vel cum Cicero scribit ad Atticum libro quinto: Quod me maxime hortaris, et, quod pluris est quam omnia, in quo laboras. ut etiam Ligurino Momo satisfaciam, moriar si quicquam fieri poterit elegantius. Ergo proverbii speciem habebunt omnes id genus formulae: Haud dubitem tecum vel Momo iudice decertare. Inculpatior est ejus viri vita quam ut vel Momus ipse possit carpere. Hanc faciem ne Momus quidem possit reprehendere. Nec Momum iudicem recusarim. Haec vel Momo ipsi satisfaciant, et si quae fingi possunt consimiles. Ad hanc formam pertinet illud Ovidianum de forma Adonidis: Laudaret faciem Livor quoque. Breviter omnes id genus hyperbolae proverbii faciem obtinent veluti Terentianum illud: Ipsa Salus, si cupiat, / Servare domum hanc non possit. De familia deplorata. Item de loco vehementer munito: Hanc arcem ne Mars quidem ipse expugnarit. De homine praefracto ac pertinaci: Hujus animum ne Vertumnus quidem ipse verterit. De femina supra modum virosa: Hujus feminae libidinem ne Priapus quidem ipse satiarit. De re neutiquam probabili: Istud ne Pitho quidem ipsa persuaserit. De re tacitu difficili: Hoc ne Harpocrates quidem ipse aut Angerona continere queat. In tanto rerum strepitu ne Somnus quidem ipse somnum ceperit. De homine praeter modum suspicaci et diffidenti: Iste ne Fidei quidem ipsi fidem habeat. Hic vel Argum fallat, de vehementer astuto. Hic miserior est quam ut ei vel ipsa invidere possit Invidentia. Verum de his loquendi formulis admonuimus in operis hujus initio. 475. I, V, 75. Caelo ac terrae loqui Qui frustra vociferantur, Caelo ac terrae loqui dicuntur. Sic enim solent qui diffidunt hominum praesidiis, exclamare O caelum, o terra. Theognetus apud Athenaeum libro tertio, ac rursus libro decimo quinto: Πεφιλοσόφηκας γῆ καὶ οὐρανῷ λαλῶν, ΟἸς οὐδέν ἐστιν ἐπιμελὲς τῶν σῶν λόγων, id est Terrae loquens caeloque philosophatus es, Sed hisce nulla est cura sermonis tui. Confine est illi quod alibi retulimus: Vento loqueris. 476. I, V, 76. In portu impingere Est apud Quintilianum in Institutionibus: In portu impingere, pro eo quod est: statim in ipso operis ingressu peccare. Usurpatur et a divo Hieronymo in Apologia secunda adversus Rufinum: Statim de portu egrediens, navim impegit. Idem ad Pammachium: Egredientes de portu statim impegimus. Sumptum a navigantibus qui magno cum dedecore, priusquam portu exierint, navim illidunt. In diversum sensum inflexit Papyrius Fabianus, referente Seneca in Controversiis: Navim in portu mergis, de sene qui luxuriari coeperat aliena aetate. Apte dicetur in omnes qui, negotio iam propemodum cum laude confecto, in extremo degenerant. Idem est apud Graecos: Ἐν τῷ λιμένι προσκρούειν, id est In portu impingere. Nilus quidam Graecus auctor ita refert: Μὴ ἐπαίρου μή πως τὸ ναυάγιον ἐν τῷ λιμένι γένηται, id est Ne efferaris animo, ne forte naufragium tibi fiat in portu. 477. I, V, 77. In limine deficere aut offendere Huic proximum sit illud: In limine offendere aut deficere. Translatum ab iis qui domum egressuri statim in limine pedem offendunt, priusquam quicquam occeperint agere. Vergilius: Cur indecores in limine primo Deficimus ? Id est statim ac vixdum inito bello. Duriuscule dixit Q. Curtius libro sexto: In ipso limine victoriae stamus, pro eo quod est: proxima est victoria. Huic contrarium est quod in Epistolis ad Lucilium scribit Seneca: In summo deficit clivo. Ducta translatione ab iis qui, conscenso propemodum monte, tum delassantur cum proximi sunt cacumini. 478. I, V, 78. Cantherius in porta Confine est superioribus: Cantherius in porta. Natum a Sulpitio Galba quodam, cui cum in provinciam exituro cantherius in porta cecidisset: Rideo, inquit, cantheri, in porta, cum tam longum iter sis iturus, iam lassum esse te, cum vixdum sis ingressus. Quod dictum in proverbium abiit. Refertur adagium a Festo Pompeio in dictione Rideo atque is indicat convenire, cum quis in principio rei vix inchoatae deficit animo. Quid autem sit cantherius dilucide exponit, nempe equus exectis testibus, ut hoc differat cantherius ab equo, quo maialis a verre, capus a gallo, vervex ab ariete. 479. I, V, 79. Citra pulverem Ἀκονιτί, id est Citra pulverem, Graeci dicunt contingere, quo quis facile citraque negotium potitur. Translatum vel ab aphe, id est a pulveris contactu, quo se spargebat in palaestrico certamine congressurus, vel certe a pulvere, quo non indecore sordidari scripsit Horatius eos, qui certant Olympia quive bellum gerunt. Plinius libro trigesimoquinto: Alcimachus Dioxippum, qui pancratio Olympia citra pulveris tactum, quod vocant Ἀκονιτί, vicit. Aulus Gellius libro quinto Ovandi, inquit, causa est, cum deditione repente facta sine pulvere, ut dici solet, incruentaque victoria obvenit. Horatius in epistolis: Quis circum pagos et circum compita pugnax Magna coronari contemnat Olympia, cui spes, Cui sit conditio dulcis sine pulvere palmae ? Invenitur et ἀνιδρωτί, id est citra sudorem, et ἀναιμωτί, id est citra sanguinem. 480. I, V, 80. Deserta causa Ἐρήμη δίκη, id est Deserta causa, cum nemo repugnat. Translatum a judiciis, ubi nonnunquam altera pars cedens tradit causam adversario. Itaque deserta causa vincere est vincere nullo contra pugnante. Lucianus in Jove tragoedo: Ὥστε τί ἄλλο ἥ ἐξ ἐρήμης κρατεῖν δόξομεν ; id est Itaque quid aliud videbimur fecisse quam deserta causa vicisse ? Idem in Toxaride: Καὶ τοσαύτας πόλεις ἐρήμην ὑπὸ σοῦ ἁλῶναι, id est Totque civitates nullo defendente abs te capi. Usurpat et Socrates in Apologia apud Platonem: Ἐρήμην κατηγοροῦντες ἀπολογουμένου οὐδενός, id est Deserta causa nullo defendente accusantes. Jureconsulti composita voce ἐρημοδίκια vocant. Ita Paulus Pandectarum libro IV., titulo De minoribus, cap. Et sine dolo: Item et in eremodiciis ei subvenitur. Constat autem omnis aetatis hominibus restitutionem eremodicii praestari debere, si doceant se ex justa causa abfuisse. Rursum libro XLVI, titulo Judicatum solvi, cap. Cum quaerebatur: Si interposita judicatum solvi stipulatione quis reum non defenderet, postea ex eremodicio sententiam esset passus, an ob rem judicatam clausula committatur etc. Rursum in codice libro tertio, titulo De judiciis, cap. Properandum: Sin autem reus abfuerit et similis ejus processerit requisitio, quemadmodum pro persona actoris ediximus, etiam absente reo eremodicium contrahatur. Haec Justinianus. Est igitur ἐρημοδίκιον, cum altera parte absente fertur sententia. 481. I, V, 81. Citra arationem citraque sementem Quae citra nostram operam casu nobis eveniunt Ἄσπαρτα καὶ ἀνήροτα contingere dicunt Graeci. Lucianus in Parasito: Ὅτι δὴ μόνος κατὰ τὸν σοφὸν Ὅμηρον οὔτε φυτεύει χερσὶ φυτὸν οὔτε ἀροῖ, ἀλλὰ τὰ ἄσπαρτα καὶ ἀνήροτα πάντα νέμεται, id est Quod videlicet unus juxta egregium illum Homerum nec manibus plantat nec arat, verum citra sementem, citra arandi laborem fruitur omnibus. Idem in Rhetorum didascalo: Σοὶ δὲ ἄσπορα καὶ ἀνήροτα φυέσθω πάντα, id est Tibi porro citra seminandi arandique laborem proveniant omnia, id est citra studium. Natum apparet adagium a fabula Insularum Fortunatarum, de quibus Horatius in Odis: Reddit ubi Cererem tellus inarata quotannis Et imputata floret usque vinea. Sumptum est autem, opinor, ex Homero, qui Odyssea libro nonno Cyclopum terram describit ad hunc modum: Κυκλώπων δ’ ἐς γαῖαν ὑπερφιάλων, ἀθεμίστων Ἱκόμεθ’, οἵ ῥα θεοῖσι πεποιθότες ἀθανάτοισιν Οὔτε φυτεύουσιν χερσὶ φυτὸν οὔτ᾽ ἀρόωσιν, Ἀλλὰ τά γ᾽ ἄσπαρτα καὶ ἀνήροτα πάντα φύονται, Πυροὶ καὶ κριθαὶ ἠδ᾽ ἄμπελοι, αἵ τε φέρουσιν Οἷνον ἐριστάφυλον, καί σφιν Διὸς ὄμβρος ἀέξει, id est Venimus in terram, quam magnanimi Cyclopes Et legum expertes habitant. Hi numine freti Divum nec manibus terrae plantaria figunt Vomere nec segetem proscindunt, quin ea cuncta Nulla semente et nullo nascuntur aratu Ordea, frumentum plenisque onerata racemis Vineta et largis haec Juppiter imbribus auget. 482. I, V, 82. Dormientis rete trahit Εὕδοντι κύρτος αἱρεῖ, id est Dormienti rete capit. In eos, quibus citra conatum obtingunt ea quae cupiunt. Natum ex eventu, quod aliquando acciderit, ut dormientibus piscatoribus pisces forte retibus involuti caperentur. Quidam ad Timotheum imperatorem Atheniensium referunt, cui, quod multa feliciter obtingerent magis commoditate fortunae quam ipsius opera, εὐτυχοῦς, id est felicis, cognomen inditum. In hujus invidiam pingebant nonnuli Fortunam ad rete cogentem urbes illo juxta dormiente. Quos ille sic elusit auctore Plutarcho, ut diceret: Si hujusmodi urbes capio dormiens, quid me facturum arbitramini, si vigilaro ? Huc allusit Terentius, cum ait in Adelphis: Quid ? Credebas dormienti haec tibi confecturos deos Et illam sine tua opera in cubiculum iri deductum domum ? Non dissimili forma dictum est apud T. Livium libro Ab urbe condita VII: Unicum belli ducem, qui nihil agenti sibi de coelo devolaturam in sinum victoriam censet. M. Tullius in Verrem actione ultima: Sed non idem mihi licet, quod iis, qui nobili genere nati sunt, quibus omnia populi Romani beneficia dormientibus deferuntur. Quin et hodie vulgo dicitur in id genus homines: Fortunatior est quam sapientior. Et Eupolis comicus apud Athenaeum: Ὦ πόλις, πόλις, Ὡς εὐτυχὴς εἷ μᾶλλον ἥ καλῶς φρωνεῖς, id est O civitas, o civitas, Ut tu quidem es felix magis quam provida. Congruunt quae dicentur in proverbio Atheniensium inconsulta temeritas. 483. I, V, 83. Cum mula pepererit Adagium pervetustum : Cum mula pepererit. Quoties significamus aliquid nunquam futurum aut adeo raro solere accidere, ut improbum ac stultum videatur sperare. Ortum videri potest ex eo, quod refert Herodotus in Thalia: Cum Balyloniorum urbs obsideretur a Dario, quidam Babylonius conviciis insectans Darium atque exercitum, Quid, inquit, istic desidetis, Persae ? Quin potius absceditis, tunc expugnaturi nos, ἐπεὰν ἡμίονοι τέκωσι, id est cum mulae pepererint, videlicet ratus id nullo unquam tempore futurum, propterea quod natura steriles sunt mulae. At paulo post evenit, ut Zopyro mula quaepiam pareret, quo quidem ostento in spem capiendae Babylonis erectus est ac cepit. Huic simile quiddam refertur a Suetonio in vita Galbae Caesaris: Hujus avo procuranti fulgur, cum aquila de manibus exta rapuisset et in frugiferam quercum contulisset, summum sed serum imperium portendi familiae responsum est. Atque ille irridens, « sane », inquit « cum mula peperit ». Quod omen ita arripuit Galba, ut eum postea res novas molientem nihil aeque confirmarit ac mulae partus caeterisque ut obscoenum ostentum horrentibus solus pro laetissimo acciperet memor sacrificii dictique aviti. Plinius lib. VIII, cap. XLIV de mularum sterilitate scribit hunc in modum: Observatum est e duobus diversis generibus nata tertii generis fieri et neutri parentum esse similia. Eaque ipsa, quae ita nata sunt, non gignere in omni animalium genere, idcirco mulas non parere. Hujus rei causam adfert Alexander Aphrodiseus, quod semina natura et habitu diversa, si commisceantur, tertium quiddam ab utroque diversum conficiunt vimque simplicium prorsus amittunt, veluti si misceas album nigro abolitis utrisque coloribus redditur fuscus ab utroque diversus, quem Graeci λευκόφαιον appelant. Sed multo exactius de his Aristoteles libro de generatione animalium secundo, cap. VI refellens Democriti et Empedoclis rationes. Quamquam proditum est in annalibus Romanorum mulas peperisse saepe, verum id prodigii loco habitum, ut eodem in loco, quem modo citavi, testatur Plinius. Theophrastus vulgo parere in Cappadocia tradit. Aristoteles libro De natura animalium primo, cap. Sexto tradit mulas coire ac gignere in Syria supra Phoenicen, sed esse id animal ibi sui generis, etiam si simile. 484. I, V, 84. Ad Graecas Calendas Huic affinem habet sensum Ad Graecas Calendas, pro nunquam. Propterea quod Graeci non habent Calendas more Latinorum, sed νουμηνίας, id est novilunia. Atque ad lunae recursus Graeci solvebant usuras. Unde Strepsiades in Nubibus Aristophanis optat sibi incantatricem quampiam, quae carminibus suis efficiat, ne quando luna exoriatur: sic enim fore, ut non reddas usuras, quandoquidem trapezitae ad lunas mutuam dant pecuniam et lunis usurae crescunt. Huc itaque respexit Augustus, cum diceret ad Graecas Calendas soluturos, quos nunquam reddituros mutuum significabat. De quo in ipsius vita scribit Tranquillus ad hunc modum: Quotidiano sermone quaedam frequentius et notabiliter usurpasse eum litterae ipsius αὐτόγραφοι ostentant. In quibus identidem, cum aliquos nunquam soluturos significare vult, ad Calendas Graecas soluturos ait. Huic simile est quod nunc inter eruditos jactatur, anno magno Platonis, quem existimant, nunquam futurum. 485. I, V, 85. Acessaei luna Ἀκεσσαίου σελήνη, id est Acessaei luna. Dictum in comperendinatores, qui novam subinde causam comminiscuntur, quo negotium proferant. A nautae cujusdam moribus ortum, cui Acessaeo fuerit nomen. Is cum esset ignavus, ita prorogare consuevit navigationem, ut se diceret lunam magis opportunam expectare. Nam Graeci praecipueque ex his Lacedaemonii, quicquid essent rerum auspicaturi, superstitiose lunam observabant. Id quod tacite notat Euripides, cum in Iphigenia in Aulide respondet Agamemnon tum nupturam filiam, ubi lunae dexter circulus advenerit, videlicet de plena luna sentiens. Lucianus in libello De astrologia palam refert Lycurgum legem instituisse Lacedaemoniis, ne praelium inirent ante plenilunium. In eam superstitionem jocatur Aristophanes τῆ πανσελήνῳ, id est plenilunio, sero aut nunquam futurum significans. Etenim cum Datis et Artaphernes ductores regis Persarum in Marathonem irrupissent, plenilunium observabant, ut tum exirent in praelium. Ergo priusquam illi venirent, Athenienses bellum aggressi sunt. Historiae meminit Herodotus lib. VI. Inde quasi proverbio de cunctantibus et quavis occasione rem proferentibus dicitur ἐν τῆ πανσελήνῳ, id est plenilunio. Adagium refertur a Diogeniano. De lunis Laconicis et alibi nonnihil nobis dicetur. 486. I, V, 86. Ubi per Harma fulgurarit Ὁπότε δι’ Ἅρματος ἀστράπτει, id est Ubi per Harma fulgurat. De iis, quae nimis cunctanter ac sero aut admodum raro fiunt, aut cum nimis anxie ac superstitiose captatur rei gerendae oppurtunitas. Strabo libro Geographiae nono, unde natum sit adagium indicat scribens vicum quempiam esse desertum atque infrequentem apud Mycaletum Boeotiae seu Mycalessum, Tanagraei juris, quem Harma, id est Currum nominant. Rursum alterum ab hoc diversum ejusdem tamen nominis in Attica, quae quidem tribus ex Atticae populo Tanagrae similis atque ob hanc similitudinem nominis quoque communionem sortitum. Caeterum Harma Boeotiae sic vocatum, quod Amphiarao excusso currus inanis in eum locum delatus sit, ubi nunc sacellum ejus extat. Alii ferunt Adrasto fugiente currum ejus eo loco confracturum fuisse, ipsum Arionis opera servatum. Hinc natam paroemiam: Ὁπότε δι’ Ἅρματος ἀστράπτει, id est Ubi per Harma fulgurat, videlicet Pythicis vatibus fulgur aliquod certum, quod ex eo loco veniret, observantibus eoque viso sacra Delphos mittentibus. Observabant autem ad menses treis, singulis mensibus treis dies noctesque totidem idque e Jovis fulguralis foco, qui est in muro inter Pythium et Olympium. Haec ferme Strabo. Usum adagii Plutarchus palam indicat in Symposiacis, Οἱ γὰρ, inquiens, σπανίως καὶ δι’ Ἅρματος, ὥς φασιν, ἑστιῶντες ἀναγκάζονται τὸν ὁπωσοῦν ἐπιτήδειον ἥ γνώριμον καταγράφειν, id est Etenim qui raro et per Harma, ut aiunt, convivium exhibent, hi coguntur utcumque familiarem ac notum describere. Itaque de raris et incertis dici solitum videtur. Poterit et per jocum accomodari ad ea, quae nunquam eventura credamus, quemadmodum aiunt ad Graecas Calendas. 487. I, V, 87. Lydius lapis sive Heraclius lapis Λίθος Ἡρακλεία ἤ λίθος Λυδὴ, id est Heraclius sive Lydius lapis. In eos dicitur, qui vehementer acri exactoque judicio sunt. Refertur a Theophrasto libro De natura lapidum. Ait enim lapidem quendam esse, qui Lydius seu Heraclius dicatur, qui attritu aurum atque argentum cujusmodi sit arguat. Hunc quidam Magnetem putant velut Herculanum, qui ferrum ad sese trahit; unde nomen etiam additum σιδήριτῃ, sed ex Theophrasti verbis satis liquet βάσανον significari, quem Latini vocant indicem, in quem Battus ille pastor apud Ovidium transfiguratus est manente nimirum etiamnum in lapide prodendi studio. Nec Heraclium vocatum ab Hercule, sed ab Heraclea Lydiae civitate. De hoc meminit Plinius lib. XXXIII, cap. VIII his quidem verbis: Auri argentique mentionem comitatur lapis, quem coticulam appellant, quondam non solitus inveniri misi in flumine Tmolo, ut auctor est Theophrastus, nunc vero passim, quem alii Heraclium, alii Lydium vocant. Sunt autem modici quaternas uncias longitudinis binasque latitudinis non excendentes. Iis coticulis periti, cum e vena lima rapuerint experimentum, protinus dicunt, quantum auri sit in ea, quantum argenti vel aeris, scrupulari differentia, mirabili ratione non fallente. Huc allusit Theocritus in Aita: Λυδίῃ ἷσον ἔχειν πετρῃ στόμα, id est Ut Lydo lapidi par os habeam, nimirum quo in variis osculis optime judicaret, cujus essent. Sic enim ineptiunt amantes. Scholiastes putat hos lapides apud Lydos inveniri et hinc proverbium ortum. Et ne dubites quin de indice loquatur, sequitur: Φρυσὸν ὁποίῃ Πεύσονται, μὴ φαῦλον, ἐτήτυμον ἀργυραμοιβοί, id est Cujus ab affrictu explorat mensarius aurum Sitne probum. Adagium accomodari potest vel ad personam vel ad rem. Ad personam hoc pacto: Tu scriptorum meorum optimus judex planeque, quod dici solet, Ἡρακλεία λίθος. Item hoc modo: In pensitandis aestimandisque ingeniis emunctissimae naris ac prorsum Lydius, ut aiunt, lapis. Ad rem transfertur hoc pacto: Adolescentium ingenia libertas aperit, viris commissum imperium, Lydius, quod aiunt, lapis est. 488. I, V, 88. Amussis alba Λευκῆ στάθμῃ, id est alba amussi, hoc est nullo delectu ac citra discrimen. Aulus Gellius in Noctibus Atticis: Namque illi omnes, et eorum maxime Graeci, multa et varia lectitantes in quas res cunque inciderant alba, ut dicitur, linea sine cura discriminis solam copiam sectati converrebant. Plutarchus in commentario Περὶ τῆς ἀδολεσχίας: Ἔστι μὲν οὖν ἀτεχνῶς ἡ λευκὴ στάθμη πρὸς τοὺς λόγους ἀδόλεσχος, id est Est igitur plane alba linea sermones garrulus, propterea quod nullo delectu quavis de re quidvis nugetur. Effertur et expressius adagium a nonnullis: Λευκῷ λίθῳ λευκὴ στάθμη, id est In albo lapide alba linea. Diciturque vel in eos, qui nullo sunt judicio, vel in stupidos vel in eos, qui incertis probant aut significant incerta. Sophocles in Cidalione apud Suidam: Σoῖς μὲν λόγοις τοῖς σοῖσιν οὐ τεκμαίρομαι, Οὐ μᾶλλον ἥ λευκῷ λίθῳ λευκὴ στάθμη, id est Nihilo mihi plus indicat sermo tuus, Quam lapide in albo signat alba linea. Citatur a Nonio Marcello Lucillius libro XXX, sed corrupte, ut opinor. Quod genus sunt pleraque illius: Et amabat omneis Nam discrimen non facit neque signat linea alba. Usurpatur et a Platone in dialogo, cui titulus Charmides, ubi Socrates ait se erga formosos adolescentes perinde esse ut albam amussim in albo lapide, propterea quod neque discernet satis inert formas et omnes ex æquo amaret. Solet enim funiculus ille minio oblini, quo discrimen faciat, unde et rubricam vocavit Persius: Ac si oculo rubricam dirigat uno. 489. I, V, 89. Eadem per eadem Αὐτὰ δι' αὐτῶν, id est eadem per eadem. Refertur in collectaneis Diogeniani de his, qui semper eadem inculcant aut eadem assidue faciunt. Non dissimile illi, quod alio reddidimus loco: Ὁ Διὸς Κόρινθος, id est Jovis Corinthus. Potest et in eos torqueri, qui res nugaces nugaciter tractant, veluti si quis in auctorem indoctum indoctos scribat commentarios aut in obscoenum obscoenos. 490. I, V, 90. Ad amussim Frequens est apud auctores Ad amussim, examussim, examussatim, amussatim pro eo, quod est: exquisita diligentia atque exactissima cura. Gellius libro primo, capite quarto: Ad haec omnia scripta antiquiora tam curiose spectabat aut virtutes pensabat aut vitia rimabatur, ut judicium factum esse ad amussim diceres. Et amussitata pro examinatis apud Nonium. Translatum a fabris lapidariis aut lignariis, qui funiculo illo regulari operis aequalitatem explorant. Quamquam Festus in dictione examussim testatur amussim quibusdam esse non lineam neque regulam, sed ferramentum quo fabri in poliendo vtantur. Persius de poeta absoluta carmina componente, quod modo citavimus, Scit tendere versum, Non secus, inquit, ac si oculo rubricam dirigat uno. Item in carmine de viro bono, quod Vergilio tribunt: Ne quid hiet, ne quid protuberet, angulus aequis Partibus ut coeant, ne quid deliret amussis. Usurpat idem Basilius ad nepotes, cum jubet unamquanque disciplinam ad finem felicitatis referre perinde quasi lapides juxta Doricum proverbium ad amussim dirigentes. Natum videri potest apud Homerum Odyssea Ε, cum loquitur de Ulysse navem sibi fabricante: Ξέσσε δ’ ἐπισταμένως καὶ ἐπὶ στάθμην ἴθυνε, id est Expoliit multa arte superque induxit amussim. Rursus Iliados Ο: Ἀλλ’ ὥς τε στάθμη δόρυ νήϊον ἐξιθύνει Σέκτονος ἐν παλάμῃσι δαήμονος, ὅς ῥά τε πάσης Εὖ εἰδῆ σοφίης ὑποθημοσύνῃσιν Ἀθήνης, id est Materiam veluti navalem exaequat amussis Ducta fabri docti digitis, qui calleat artem Quaecunque est teneatque probe monitrice Minerva. Est apud eundem et aliis aliquot locis. 491. I, V, 91. Ad unguem Ad unguem eundem habet sensum. A marmorariis sumpta metaphora, qui superinducto ungui commissuras explorant marmorum. Horatius: Fonteius ad unguem / factus homo, id est absolutus. Idem in Arte: Carmen reprehendite, quod non Multa dies et multa litura coercuit atque Perfectum decies non castigavit ad unguem. Vergilius secundo Georgicôn libro: Nec secius omnis in unguem Arboribus positis secto via limite quadret. Persius: Ut per leve severos / effundat junctura ungues. Macrobius Saturnalium lib. I: Nec quisquam alius tam futilis posset esse judicii, qui Romani anni sic ad unguem, ut aiunt, emendatum ordinem non probaret. Ad consimilem modum Graeci quod exactum sit et impensius accuratum διόνυχον vocant. Plutarchus De praeceptis bonae valetudinis: Ἡ μὲν οὖν ἀκριβὴς σφόδρα καὶ διόνυχος λεγομένη δίαιτα, id est Itaque vehementer exacta, quae ad unguem observata dicitur victus ratio et ἐξονυχίζειν, pro ἀκριβῶς ἐξετάζειν. Quam vocem usurpat et Athenaeus libro tertio: Ἐξονυχίζεις δὲ πάντα τὰ προσπίπτοντα τοῖς συνδιαλεγομένοις τὰς ἀκάνθας, id est Porros ad unguem exploras omnia, quae congruunt iis, qui cum spinis disputant. 492. I, V, 92. Incudi reddere Eleganter Horatius incudi reddere dixit pro eo, quod est: refingere ac mutare corrigereque: Et male tornatos incudi reddere versus. Consimili forma dicunt recoquere. Quintilianus libro duodecimo: Sed praecipue tamen Apollonio Moloni, quem Romae quoque audierat, Rhodi rursus reformandum ac velut recoquendum dedit. Item Horatius: Recoctus / Scriba ex quinqueviro. 493. I, V, 93. Lesbia regula Lesbia regula dicitur, quoties praepostere non ad rationem factum, sed ratio ad factum accommodatur et cum lex moribus applicatur, non mores ad legem emendantur aut quoties princeps se populi moribus accommodat, cum contra conveniat plebem ad principis arbitrium vitam instituere, si modo princeps ipse ad honesti regulam ac scopum respiciat. Hujus adagii mentionem facit Aristoteles quinto Moralium libro: Σοῦ γὰρ ἀορίστου ἀόριστος καὶ ὁ κανών, ὥσπερ καὶ τῆς λεσβίας οἰκοδομῆς ὁ μολύβδινος κανῶν· πρὸς γὰρ τὸ σχῆμα τοῦ λίθου μετακινεῖπαι καὶ οὐ μένει ὁ κανών, id est, Siquidem infinitae rei infinita item regula, quemadmodum plumbea Lesbiae aedificationis regula; ad lapidis enim figuram transmovetur, neque manet regula. 494. I, V, 94. Indignus, qui illi matellam porrigat Hyperbole proverbialis est de vehementer inaequalibus ac ne ulla quidem ex parte conferendis. Martialis: Dispeream, si tu Pyladi praestare matellam Dignus es aut porcos pascere Pirithoi. Nam sordidissimum obsequium est micturienti matulam exhibere, quo qui sit indignus, is videlicet nimio inferior videtur. Unde divus Hieronymus in epistola ad Nepotianum inter sordida captatorum ministeria hoc quoque commemorat. Ipsi, inquit, apponunt matulam, obsident lectum. Plutarchus in Apophthegmatis Laconicis refert puerum quendam Spartanum ab Antigono captum ac venditum paruisse quidem emptori in omnibus, quae non essent indecora ingenuis. Caeterum jussus adferre matulam detrectavit obsequium addens: non serviam. Surgente domino puer senties, inquit, quem emeris simulque conscenso tecto sese praecipitem dedit. Extat et hodie vulgo tritissimus sermo: Indignus est, qui illi calceos detrahat. Quod adagium usurpatum est in litteris Evangelicis a Joanne Baptista. Quin etiam negant eodem die nominandos, quos admodum inaequales volunt videri. 495. I, V, 95. Scopae dissolutae. Scopas dissolvere Homines nihili nulliusque prorsum consilii Cicero scopas dissolutas nominat scribens ad Atticum epistolarum libro VII his quidem verbis: Caesarem vidi Minturnis a. d. VIII Calendas Februarias mane cum absurdissimis mandatis, non ad homines, sed scopas dissolutas, ut ad ipsum ille mihi videatur irridendi causa fecisse. Idem in Oratore perfecto agens contra eos, qui numeros orationis contemnunt, scopas dissolvere dixit pro eo, quod est: rem prorsus inutilem efficere. Nam scopae colligatae et speciem videntur habere qualemcunque et ad verrendum pavimentum sunt accommodatae. Porro si dissolveris, nihil inutilius, nihil inelegantius. Tulliana verba sunt haec: Sed si quos magis delectant soluta, sequantur ea sane, modo si quis Phidiae clypeum dissolverit, collocationis universam speciem sustulerit, non singulorum operum venustatem; ut in Thucydide orbem modo orationis desidero, ornamenta comparent. Isti autem cum dissolvunt orationem, in qua nec res nec verbum ullum est nisi abjectum, non clypeum, sed, ut in proverbio est (et si humilius dictum est, tamen consimile est) scopas, ut ita dicam, mihi videntur dissolvere. 496. I, V, 96. Apertis tibiis Apertis tibiis, id est clariore voce. Translatum a tibicinibus, qui quaedam obturatis tibiarum foraminibus quasique pressiore sono canunt, quaedam apertis tibiis, acriore sonitu. Quintilianus Institutionum libro undecimo: Illa vero jam pene apertis, ut aiunt, tibiis: qui, quocunque inciderunt, veterem consuetudinem fori et pristinum morem judiciorum requirunt. Venustior erit metaphora, si quis dicatur apertis tibiis invehi in quempiam, id est non clanculum obtrectare, sed palam insectari lacerareque conviciis, aut apertis tibiis laudes cujuspiam celebrare, id est palam et magnifice. Fortassis ad hanc sententiam pertinet senarius ille Graecus, quem citat Tullius in Epistolarum ad Atticum libro secundo ex poeta nescio quo, Cn. quidem, inquiens, noster plane jam quid cogitet nescio: Υυσᾶ γὰρ οὐ σμικροῖσιν αὐλίσκοις ἔτι, id est, Neque enim minutis jam ille spirat tibiis. Videtur autem innuere Pompeium ingentia promittere per legem agrariam et rem maximam moliri. Athenaeus libro IV refert tibiarum genus, quas Anacreon ἡμιόπους appellat, caeteris minores sonoque minus claro, quod ipsum indicat cognomen. 497. I, V, 97. Quid opus erat longis canere tibiis ? Dion libro primo hujusmodi quoddam adagium refert: Σί γάρ με ἔδει μακροῖς αὐλοῖς αὐλεῖν ; id est Quorsum attinebat me longis tibiis canere ? Idque aiunt convenire in eos, qui sumpsissent inanem operam aut sumptum. Ductum ab Othone, qui post caesum Galbam fecerat sacrum, in quo exta inauspicatos exitus portendebant. Itaque poenitens sumptus et operae frustra insumptae, fertur ita dixisse: Σί με ἔδει μακροῖς αὐλοῖς αὐλεῖν ; Quae verba deinde in vulgi fabulam abierunt. Olim in sacris longis tibiis cani solitum est, qui mos postea sublatus auctore Plutarcho. Meminit hujus et Suetonius in vita Othonis. Postridie quoque, inquit, in augurando tempestate orta graviter prolapsum, identidem obmurmurasse: Σί γάρ μοι καὶ μακροῖς αὐλοῖς ; id est Quid mihi cum longis tibiis ? Quo quidem loco demiror quid commoverit quendam non obscuri nominis interpretem, ut rejectis Suetonii verbis velut adulterinis Dionis supponenda putaret, quasi vero nephas sit auctoribus eandem sententiam diversis explicare formis aut quasi non elegantius etiam dixerit Suetonius quam Dion. 498. I, V, 98. Utinam mihi contingant ea, quae sunt inter Corinthum et Sicyonem Eustathius, enarrans Iliados secundum librum ait hunc versum olim proverbio fuisse celebratum: Εἴη μοι τὰ μεταξὺ Κορίνθου καὶ Σικυῶνος, id est Sit mihi quod Sicyonem interjacet atque Corinthum. Id inde venit in adagium, quod urbs utraque esset opulentissima agrique longe feracissimi interjacerent. Aristophanes in Avibus indicat ex oraculo natum: Ἀλλ’ ὅταν οἰκήσωσι λύκοι πολιαί τε κορῶναι Ἐν ταὐτῷ τὸ μεταξὺ Κορίνθου καὶ Σικυῶνος, id est Cornix cana lupusque ubi eadem sede morantes, Quod spatium Sicyonem dirimit atque Corinthum. Interpres adscribit Aesopo consulenti de parandis opibus, ita responsum fuisse: Εἰ τὸ μέσον κτήσαιο Κορίνθου καὶ Σικυῶνος, id est Si teneas quod agri Sicyonem interque Corinthum est. Refertur et a Zenodoto atque item Athenaeo libro Dipnosophistarum quinto. Conveniet ubi quis optat ingentia. Poterit et per jocum torqueri in eum, qui quod assequi non potest, id votis tamen quasi somniat. Simili figura dictum est illud Theocriti in Ergatinis: Αἴθε μοι ἦσαν ὅσα Κροῖσόν ποκα φαντὶ πεπᾶσθαι, id est. Quae Croesum tenuisse ferunt, utinam illa mihi sint. 499. I, V, 99. Deum esse, Deum facere Hyperbolae sunt proverbiales de singulari laude dignis. M. Tullius in Oratoris sui libro II. In quo tu mihi, inquit, deus esse videris, id est singularis ac summus. Terentius in Adelphis: Deum te facio, id est summis laudibus effero. Inde natum, quod prisci mortales, si quem ob egregias ac minime vulgares virtutes suspiciebant, eum deum ac diis genitum aiebant. Id quod evenit Alexandro Magno, Scipioni Africano, Octavio Augusto cumque his aliis compluribus. Cui quidem rei Aristoteles adstipulatur Moralium libro VII Hanc, inquiens, virtutem heroicam velut homine majorem et divinitati proximam vocant. Hinc et Homerus Priamum de Hectore loquentem facit ad hunc modum Iliados Ψ: Οὐδὲ ἐῴκει Ἀνδρός γε θνητοῦ πάις ἔμμεναι, ἀλλὰ θεοῖο, id est Nec jam hominis sane mortalis filius ille Esse videbatur, sed divo semine natus. Porro Laconibus, ut idem testatur, peculiaris hic erat mos, ut cum vehementer quempiam admirarentur, divum virum appellarent. Idem commemorat Socrates apud Platonem in Menone: Καὶ οἱ Λάκωνες, ὅταν τινὰ ἐγκωμιάζουσι ἀγαθὸν ἄνδρα, θεῖος, φασίν, ἀνὴρ οὗτος, id est Et Lacones quoties laudant aliquem virum bonum, divinus, inquiunt, vir hic. Inde illa apud Homerum sollennia: θεῷ ἴκελος καὶ θεοειδής, id est deo similis et divina specie, καὶ ἰσόθεος καὶ ζάθεος, id est deo par et admodum divinus. Contra, insigni improbitate viros beluas appellamus idque etiam vulgo tritissimum est. Divus Hieronymus ad Aurelium Augustinum scribens per ironiam torsit in quosdam non contentos communi hominum judicio, sed nova quaedam desiderantes, deos illos appellans. Quintilianus Institutionum libro I hominem omnibus numeris consummatum vulgo mortalem deum dici solitum indicat. Nam sapientes, inquit, formantes eum, qui sit futurus consummatus undique et, ut dicunt, mortalis quidam deus, non modo cognitione coelestium vel mortalium putant instituendum, etc. 500. I, V, 100. In coelo esse Cui confine est In coelo esse pro eo, quod est: supra modum fortunatum esse ac gloriosum. M. Tullius ad Atticum libro secundo: Bibulus in coelo est nec quare scio, sed ita laudatur, quasi Unus homo nobis cunctando restituat rem. Idem alibi ad eundem: Si vero quae de me pacta sunt, ea non servantur, in coelo sum. Rursum alibi: Nihil enim σολοικοτυραννοκτόνοις in coelo esse. Huc allusit Horatius, cum ait: Diis miscent superis, id est Beatum me et celebrem reddunt. Et Theocritus in Hodoeporis: Ἐς οὐρανὸν ὕμμιν ἁλεῦμαι, id est In coelum vobis saliam. Ex adverso, qui repente decidunt a summa felicitate, dicuntur ex astris decidisse. M. Tullius ad Atticum libro secundo de Pompeio loquens: O spectaculum uni Crasso jucundum, caeteris non item. Nam quia deciderat ex astris lapsus potius quam progressus videbatur. Sed expende lector, an hoc dictum magis pertineat ad illud quod alibi retulimus: Tertius e coelo cecidit Cato. Huic formae cognatum est in coelum laudibus ferre pro eo, quod est: summopere laudare. T. Livius decadis primae libro II: Manat tota urbe rumor: Fabios ad coelum laudibus ferunt. 501. I, VI, 1. Saepe etiam est holitor valde opportuna locutus Aulus Gellius in Noctibus suis libro II, cap. VI testatur hunc versiculum olim proverbio fuisse celebratum: Πολλάκι καὶ κηπωρὸς ἀνὴρ μάλα καίριον εἷπεν, id est Saepe etiam est holitor valde opportuna locutus. Quo quidem admonemur non esse fastidiendam salutarem sententiam propter auctoris humilitatem; nam fieri nonnunquam, ut aliquis infimae sortis ac notae vir aut minime doctus dicat quiddam haud quaquam aspernandum etiam summis viris. Huic respondet illud Caecilianum apud Ciceronem in Tusculanis quaestionibus: Saepe est etiam sub pallio sordido sapientia. Neque dissonat Plautinum illud in Captivi duo: Ut summa saepe ingenia in occulte latent. Porro quod ad Graecum attinet adagium, lectorem admonendum putavi hunc quidem ad modum in omnibus, quos adhuc viderim, Gellianis codicibus inveniri scriptum. Verum sicuti recordor, aliquando scrupulum injecit mihi ac mendum subesse monuit Paulus Bombasius Bononiensis, inter bonarum litterarum professores ejus civitatis ut multo doctissimus ita longe primi nominis idque jure optimo, quippe qui primus ibi Graecas pariter ac Latinas litteras pari facultate publice privatimque docere coeperit, vir alioqui naris emunctissimae acerrimique judicii. Mihi vero tum propter egregiam ac multijugam eruditionem tum ob incredibilem quandam morum suavitatem ita conjunctus, ut haud sciam an cum ullo mortalium unquam mihi fuerit vel arctior necessitudo vel consuetudo jucundior. Hunc igitur in litterariis illis nostris confabulationibus aliquando dixisse memini nequaquam placere sibi dictionem illam κηπωρός in Gelliano proverbio planeque supposititiam et adulterinam videri, suspicari vero sese, ut pleraque sunt apud eum auctorem depravata, pro μωρός nescio quem holitorem illud κηπωρόν submisisse. At tum quidem quamquam et admodum verisimile videretur et plurimum apud me valeret hominis tam eruditi judicium, tamen haud etiam sum ausus in tanto exemplarium consensu solus dissentire. Verum dum sursum ac deorsum in Graecis auctoribus oberro forte fortuna in collectaneis quibusdam nullum quidem auctoris titulum praeferentibus, sed ejusmodi tamen, ut aut Stobaei aut certe ex hoc decerpta viderentur, hujusmodi carmen invenio citatum ex Aeschyli tragoedia, cui titulus Phryges: Πολλάκι τοι καὶ μωρὸς ἀνὴρ κατακαίριον εἷπε, id est Saepe etiam stultus fuit opportuna locutus. Proinde prorsum in Bombasii mei pedibus eo sententiam atque omnibus eruditis eundum censeo, ut μωρός legatur pro κηπωρός, maxime quod eadem sententia totidem verbis etiam vulgo nunc dicitur: A viro stulto nonnunquam sapiens dictum proficisci. Respondet autem ad illam, quam superius ex Euripide citavimus: Μῶρα γὰρ μῶρος λέγει, id est Nam stulta stultus loquitur. Etenim hoc tametsi vere dictum est, tamen fit nonnunquam, ut fatuus vel casu vel imprudens aliquid egregie dicat et ad rem vehementer accommodatum. Id quod accidere saepenumero videmus. Quid enim potuit vel ab homine salsissimo dici accommodatius quam quod narrat Suetonius dictum a quodam, qui mente parum constabat, in Pompeium et Julium Caesarem: Salve rex, salve regina. Cum Pompeius regni affectati laboraret invidia, Caesarem rumor esset Nicomedi regi uxoris vice fuisse. 502. I, VI, 2. Copiae cornu Ἀμαλθείας κέρας, id est Copiae cornu. Cum affatim omnia superesse significamus, copiae cornu dicimus. Translatum a pervetusta fabula, quae varie narratur apud auctores. Quidam ad hunc modum narrant: Rhea Jovem enixa metu patris infantem in Creta occuluit nutriendum a duabus nymphis, Adrastea et Ida, Melissei filiabus. Hae nutricaverunt illum caprae cujusdam lacte, cujus nomen fuerit Amalthea. Eam capram Jupiter jam adultus in sidera retulit vocaturque a Graecis αἵξ οὐρανία, id est capra caelestis. Hujus alterum cornu nymphis nutricibus dedit, videlicet officii praemium, hanc adjiciens facultatem, ut quicquid optassent, id illis ex eo cornu largiter suppullularet. Ovidius Fastorum libro quinto paulo diversius fabulam narrat hoc pacto: Nais Amalthea, Cretaea nobilis Ida, Dicitur in silvis occuluisse Jovem. Huic fuit haedorum mater formosa duorum, Inter Dictaeos conspicienda greges, Cornibus aeriis atque in sua terga recurvis, Ubere, quod nutrix posset habere Jovis. Lac dabat illa deo, sed fregit in arbore cornu Truncaque dimidia parte decoris erat. Sustulit hoc nymphe cinxitque decentibus herbis Et plenum pomis ad Jovis ora tulit. Ille ubi res caeli tenuit solioque paterno Sedit et invicto nil Jove majus erat, Sidera nutricem, nutricis fertile cornu Fecit, quod dominae nunc quoque nomen habet. Legimus et Herculem Aetolis donasse copiae cornu propter coercitum cornu fluminis Acheloi; quare regionem illam antea sterilem fertilissimam reddidit cornu nimirum laborum duriciem significante, frugibus feracitatem. Hunc igitur titulum Phocion quidam peripateticus libro suo indidit, ut testatur Aulus Gellius. Plinius item ostendit Graecos aliquot hanc inscriptionem nimis arrogantem suis commentariis imposuisse, tanquam nihil in eis non contineretur et quidvis inde peti atque accipi possit. Lucianus De mercede servientibus: Καὶ ἕξεις τῆς Ἀμαλθείας κέρας καὶ ἀμέλξεις ὀρνίθων γάλα, id est Et habebis copiae cornu et lac gallinaceum emulgebis. Philostratus Dionem sophistam appellat Ἀμαλθείας κέρας velut omni genere virtutum expolitum. Plautinus quidam servus epistolam quandam copiae cornu vocat, quod plurimum ex ea commodorum capi posset. Aulus Gellius libro decimoquarto, capite sexto: Et simul dat mihi librum grandi volumine doctrinis omnigenis, vt ipse dicebat, praescatentem. Accipio cupidus et lubens, tanquam si copiae cornu nactus essem. Apud Athenaeum Philoxenus secundam mensam variis cupediis instructam copiae cornu vocat. Citatur a Suida carmen hujusmodi: Ἔνθ’ ἵνα μοι βίος ἐστὶν Ἀμαλθείας κέρας αἰγός, id est Caprae ubi Amaltheae praebet mihi pabula cornu. Carmen est heroicum. Efertur adagium hoc quoque pacto Αἵξ οὐρανία, id est Capra caelestis. Comoedia vetus notat Polyagrum quendam uxorem ad quaestum prostituentem, quam caelestem capram vocat ob immensum quaestum, ut testatur Plutarchus in commentario De audiendis poetis: Εὐδαίμων Πολύαγρος οὐράνιον αἷγα πλουτοφόρον τρέφων, id est Fortunatus Polyager, id est multorum agrorum possessor, caelestem capram opes adferentem alens. Idem alibi adversus Stoicos: Ὁ δὲ τὴν Στωικὴν λαβὼν Ἀμάλθειαν, id est At qui Stoicam acceperit Amaltheam, irridens paradoxa Stoicorum, qui suo sapienti tribuunt universa: divitias, libertatem, sanitatem, regnum. Horatius in Odis: Beata pleno Copia cornu. 503. I, VI, 3. Lac gallicaneum Ὀρνίθων γάλα, id est Gallinarum lac eundem habet sensum. Dicitur enim in opulentos et quibus quidvis rerum suppeditat. Aut de raris inventu atque ob id pretiosis, ut sit hyperbole significans nihil omnino deesse. Plinius in praefatione Historiae mundi irridens Graecorum deliciosas quasdam et magnificas inscriptiones Cerion, inquit, inscripsere, quod volebant intelligi favum, alii κέρας Ἀμαλθείας, quod copiae cornu, velut lactis gallinacei sperare possis in volumine haustum. Aristophanes in Vespis: Ἐγὼ γὰρ οὐδ’ ἅν ὀρνίθων γάλα Ἀντὶ τοῦ βίου λάβοιμ’ ἅν οὗ με νῦν ἀποστερεῖς, id est Non lac, Hercle, gallinaceum Hacce pro vita capiam, quam mi adimis in praesentia. Eustathius in quartum Odysseae citat hoc adagium ex Anaxagorae fabula, cui titulus Ὠά. Rursum Aristophanes comicus in fabula, cui titulus Ὄρνιθες: Δώσομεν ὑμῖν Αὐτοῖς, παισί, παίδων παισίν, Πλουθυγιείαν, εὐδαιμονίαν, Βίον, εἰρήνην, νεότητα, γέλωτα, Φορούς, θαλίας, γάλα τ’ ὀρνίθων Ὥστε παρέσται ὑμῖν κοπιᾶν Ὑπὸ τῶν ἀγαθῶν, id est Dabimus vobis ipsis, filiis, filiorum filiis, opulentiam bonae valetudinis, felicitatem, facultates, pacem, iuventam, risum, choros, festa, lac gallinarum, ut sitis prae bonorum copia laboraturi. Strabo Geographiae libro decimoquarto narrat de Samiorum agris, quod essent omnium rerum ampliter feraces, illud vulgo jactatum esse, quod lac etiam ferrent gallinaceum. Idem testatur hoc adagium apud Menandrum comicum inveniri. Athenaeus libro Dipnosophistarum nono ex mediae comoediae scriptore quopiam Mnesimacho senarios hos adducit: Καὶ τὸ λεγόμενον, Σπανιώτερον πάρεστιν ὀρνίθων γάλα Καὶ φασιανὸς ἀποτετιλμένος καλῶς, id est Et quod dicitur proverbio Lac suppetit res rara gallinaceum ac Plumis revulsis phasianus adprobe. Rursum libro nono adducit ex Numenio: Ἠδ’ ὅπερ ὄρνιθος καλέεται γάλα, id est Atque quod gallinae dicitur lac. Idem libro tertio indicat quibusdam lac gallinaceum esse album ovi. 504. I, VI, 4. Non omnibus dormio Non omnibus dormire dicuntur, qui non omnibus inserviunt neque per omnia gerunt morem. Translatum putant a maritis quibusdam nimis obsequentibus, qui uxores suas adulteris scientes produnt somnum interim inter pocula simulantes, ut adultero quod libet liceat. Quod genus obsequii notans Juvenalis Doctus, inquit, spectare lacunar, Doctus et ad calicem vigilanti stertere naso. Plutarchus in libro, cui titulum fecit Ἐρωτικῷ, fabulam super hac re non illepidam narrat. Cum Galba quispiam convivio Maecenatem accepisset sentiretque jam e nutibus hominem inflammatum in uxorem suam, sensim demisit caput, perinde quasi dormiret. At cum interea famulus quispiam ad mensam accedens vinum clam tolleret, ibi jam vigil et ocularus, Infelix, inquit, an nesciebas me soli Maecenati dormire ? Meminit hujus adagii et ad hunc, quem dixi, modum exponit. Festus Pompeius citans ex Lucilio tractum ostendens a Capio quodam, qui Pararencho dictus sit, quod simularet dormientem, quo impumtius ejus uxor moecharetur. Idem indicat hujus rei meminisse Lucilium. Usurpat et M. Tullius libro Familiarium epistolarum septimo: Olim non omnibus dormio, sic ego, mi Galle, non omnibus servio. Videtur indicare Cicero alterum, puta non omnibus dormio, vetus fuisse, alterum, nempe non omnibus inservio, novum. Utrunque certe proverbiale, sed prius illud pertinet ad concessionem juris, hoc posterius ad obsequium impendendum. Idem Tullius Epistolarum ad Atticum libro XIII: Est bellum aliquem odisse libenter et, quemadmodum dicitur, non omnibus servire. Qui quidem locus, ut hoc obiter admoneam, mihi non videtur carere mendo. Portasse scriptum erat et quemadmodum non omnibus dormire, ita non omnibus servire. Quin et haec ipsa vox, servire, non vacat metaphora, cum dicimus: Servire scenae, servire tempori, servire vitiis, servire ingenio uxoris, servire populo, servire commodis privatis pro eo, quod est nihil non facere, quo satisfacias. 505. I, VI, 5. Sardi venales Σαρδιανοὶ ὤνιοι, id est Sardi venales. In eo libello, cui titulus est De viris illustribus, quem alii Plinio, nonnulli Suetonio tribuunt utriusque reclamante stilo, hujusmodi quoddam adagium refertur Sardi venales de negotio infinitae prolixitatis atque inexplicabili. Idque hinc esse ortum tradunt, quod Tiberius Sempronius Gracchus, cum altero consulatu Sardiniam domuisset, tantum ex ea captivorum adduxit, ut longa venditione res in proverbium abierit. Plutarchus in Problematis Romanorum aliam adfert causam, nimirum olim inolevisse morem apud Romanos solennem, ut qui ludos aederent in Capitolio, Sardos venales pronuntiarent prodiretque puer quispiam per ludibrium monili cinctus, quam bullam vocant. Eum morem hinc ortum putat, quod Veientes, Hetruscorum populi, multum temporis cum Romulo bellum gessissent quodque horum urbem postremam Romulus expugnasset. Etiam si T. Livius libro I narrat victos quidem a Romulo Veientes, sed tamen victorem ab urbe munita abstinuisse. Unde et regem ipsum et cum hoc captivos quam plurimos Romam deductos venales pronuntiavit. Porro cum Lydi ab initio fuerint Hetrusci, quemadmodum testatur et Herodotus libro primo, Lydorum autem caput erat Sardis, inde factum, ut Hetruscos Sardorum nomine pronuntiarit venales. Refert eadem Plutarchus in vita Romuli, licet aliquanto diversius. Debellatis Veiis captus est illorum dux, qui, cum esset provectae aetatis, visus est rem imprudentius gessisse quam pro aetate. Unde mos inolevit, ut, quoties Romani ob partam victoriam immolarent victimam, senem purpura indutum per Forum in Capitolium inducerent bullaque ad collum appensa, quod tum erat puerorum insigne, praeco Sardianos venales pronuntiaret. Hetruriae caput Veii sunt et Hetrusci Sardianorum coloni putantur. Usus est hoc adagio M. Tullius libro Epistolarum familiarium septimo ad Gallum. Habes, inquit, Sardos venales, alium alio nequiorem. Sentit Cicero de contemptis et improbis et, ni fallor, patria quoque Sardis. Nam ita scribit paulo ante hunc locum: Id ego in lucris pono non ferre hominem pestilentiorem patria sua. 506. I, VI, 6. Dasypus carnes desiderat Δασύπους κρεῶν ἐπιθυμεῖ, id est Dasypus carnes desiderat. Dicitur in eos, qui ea requirunt ab aliis, quae ipsis affatim sunt domi. Est enim dasypus de genere leporum. Lepus autem, ut auctor est Plinius libro octavo, capite quinquagesimoquinto animal est innocuum, esculentum et fecundum, omnium praedae nascens solus praeter dasypodem superfoetat, aliud educans, aliud in utero pilis vestitum, aliud implume, aliud inchoato gerens partu. Dictus est autem dasypus a pedibus hirsutis ac villosis. 507. I, VI, 7. Tute lepus es et pulpamentum quaeris Sunt qui existiment cum proximo idem esse, quod legitur in Eunucho Terentiana: Tute lepus es et pulpamentum quaeris. Dictum est autem a milite glorioso in adolescentem Rhodium, qui scorto suo alludebat, ipse ea aetate, qua scorri vicibus fungi posset. Donatus allegoriam variis modis exponit indicans proverbium hoc in molles convenire. Propterea quod lepus a posteriore parte, hoc est a lumbis et clunibus, pulpamentum de se praebeat eaque corporis parte lautissimus sit. Vel quod eum canes, amatorum instar, sequantur vel quod lepus a physicis dicatur incerti sexus, modo mas, modo femina. Quae commenta mihi frigidiora videntur ac ut simplicius ita venus esse puto ad Graecam paroemiam referre Δασύπους κρεῶν ἐπιθυμεῖ. Flavius Vopiscus in Numeriano imperatore scribit adagium Terentianum Livii esse Andronici, vetustissimi Romanorum comici. 508. I, VI, 8. Pari jugo Pari jugo dixit Plinius in Epistolis pro eo, quod est pari studio parique conatu. Quadrabit in eos, qui negotium commune certatim ac simili contentione agunt. Translatum a bubus idem plaustrum aequali jugo trahentibus. Plinii verba sunt haec: Habet quidem gloria in studiis praesertim quiddam ἀκοινώνητον ; nobis tamen nullum certamen nulla contentio, cum uterque pari jugo non pro se, sed pro causa niteretur. Theocritus in Aita: Ἀλλήλους δ’ ἐφίλησαν ἴσῳ ζυγῷ, id est Parique jugo sese invicem amabant, de amore mutuo et aequali, quem Graeci vocant ἰσόρροπον. Huic finitima sunt, quae scribit divus Hieronymus ad Augustinum: Romae dicuntur esse quam plurimi, qui possint et audeant tecum congredi et in disputatione sanctarum scripturarum jugum ex aequo ducere. Extat et Graecis proverbium: Ἐγώ τε καὶ σὺ ταὐτὸν ἕλκομεν ζυγόν, id est Idem egoque tuque ducimus simul jugum. Quod suo referemus loco. 509. I, VI, 9. Uno fasce complecti Uno fasce complecti legitur apud eundem Plinium pro eo, quod est eadem opera et comjunctim agere, non separatim. Verebamur, inquit, ne nos dies, ne nox, ne latera deficerent, si tot crimina, tot reos uno velut fasce complecteremur. Translatum est ab iis, qui res multas simul colligant, quo commodius gestari queant. Id Graeci dicunt συλλήβδην, id est comprehensim. 510. I, VI, 10. Salem et mensam ne praetereas Ἅλα καὶ τράπεζαν μὴ παραβαίνειν, id est Salem et mensam ne praetereas. Ne negligas amiculorum consuetudinem aut ne violes amicitiae jura. Nam his rebus olim conciliabantur amici et familiares antiquitus mutua inter sese convivia actitabant. Quemadmodum testatur etiam Diogenes Laertius in vita Pythagorae. Et astipulatur Theocritus in Hyla: Οἳ μίαν ἄμφω ἑταῖροι ἀεὶ δαίνυντο τράπεζαν, id est Qui ad mensam semper eandem Cenabant ambo fidi nimirum ut amici, loquens de Hercule ac Telamone. Tum Euripidis Hecuba Polymestoris exaggerans facinus hospitalis etiam mensae facit mentionem: Κοινῆς τραπέζης πολλάκις τυχὼν ἐμοί, id est Mensa receptus saepe communi mihi. Quin et Esdrae lib. I, cap. IV ita legimus: Nos ergo memores salis quod in palatio comedimus, quia laesiones régis videre nephas ducimus etc. Inde est quod, ut docet apud eundem Laertium Alexander in commentariis Pyrhagoricis, Pythagoras vetabat frangi panem, videlicet ne dissecaretur, quod amicos copularet. Idem censuit salem potissimum in mensa apponendum, quod aequitatis ac justitiae nos admoneat, ut quod et servet tueaturque quicquid occupant et ex liquidissimis rebus, aqua marique, fiat. Origenes Adversus Celsum libro secundo Parium quempiam iambographum adducit, qui Lycomantem insectatus sit, quod salem ac mensam esset praetergressus. Idque detorquet ad Judam, Christi proditorem. Idem In Matthaeum sic loquitur de Juda: Neque salis ejusdem neque mensae neque panis communicati memor est factus. Atque haud scio an Christus ipse, religionis nostrae princeps, huc alluserit, ut illi consilium fuisse videtur in rebus multo vulgatissimis altissima mysteria sua recondere, praescius fore, ut hoc symbolum a Judaeis irrisum genres amplecterentur. Certe apud Macedones patrio ritu foedus, quod sanctissimum vellent haberi, sic inibant, ut panem gladio divisum uterque libaret. Auctor Q. Curtius libro octavo. 511. I, VI, 11. Baceli similis Ἴκελος Βακήλῳ καὶ Βάκηλος εἷ, id est Bacelo similis et Bacelus es. In cinaedos ac parum viros dictum aut in magnos quidem corpore, sed animo stupidos. Tractum a forma moribusque Baceli cujusdam. Ait Suidas Bacelum proprie significare eum, qui sit exectus eoque in molles dici, quod hoc morbo potissimum laboret illud hominum genus. Antiphanes in Caribus Bacelum quempiam taxat apud Athenaeum libro quarto: Οὐχ ὁρᾶς ὀρχούμενον Σαῖς χερσὶ τὸν Βάκηλον ; οὐδ’ αἰσχύνεται, id est An Bacelum non vides Manibus suis sic saltitantem ? nec pudet. Meminit hujus Suetonius in vita Augusti scribens eum peculiari vocabulo Bacelum pro stulto assidue solitum dicere, quamquam in vulgatis codicibus Baceolus scriptum est. Hermolaus existimat et apud Quintilianum recte pro Bagoa Bacelum legi posse. Verba Fabii sunt haec: At vero statuarum artifices pictoresque clarissimi, cum corpora speciosissima pingendo fingendove effingere cuperent nunquam tamen in hunc inciderunt errorem, ut Bagoam aut Megabyzum aliquem in exemplum operis assumerent sibi. Verum equidem non video, cur Fabiana scriptura mutanda sit, cum Βαγώας barbara lingua significet eunuchum, quo nomine Lucianus philosophum quendam inducit, qui vultu corporisque figura eunuchum prae se ferret. Quin et Ovidius in Amoribus servum puellae custodem Bagoum appellat: Quem penes est dominant servandi cura, Bagoe. 512. I, VI, 12. Batalus Βάταλος εἷ, id est Batalus es. Olim in effeminatos per contumeliam dicebatur. Plutarchus ostendit id cognominis Demostheni puero inditum fuisse et ab inimicis probro objectum. Porro cognominis hujus idem varias adfert rationes, vel quod Batalus quispiam fuerit tibicen mollis et effeminatus, qui muliebribus sandaliis primus omnium in scenam prodierit ac musicam, ut ita dixerim, eviravit, vel quod poetae cuidam obsceno nomen fuerit Batalo vel quod apud Atticos Batalus appellata sit ea pars corporis, quae verecunde nominari non potest. Meminit hujus rei Libanius. Idem nempe Demosthenes jam provecta aetate simili contumelia dictus est Argas. Sive quod hoc nomine fuerit quispiam malarum auctor legum sive quod, ut existimat Suidas, serpentis genus sit Argas. Dicunt item Graeci Βαταλίζεσθαι pro eo, quod est turpiter atque effeminate vivere. 513. I, VI, 13. Bene plaustrum perculit Rusticorum proverbium est Bene plaustrum perculit. Apparet dici solitum in eos, qui quempiam impellunt quo suapte sponte iam propendebat. Translatum a plaustris onustis, quae quo exonerentur, solent everti. Fit autem id commodius in eam partem, in quam propter solum declivius inclinant. Donatus indicavit hoc adagium exponens in Eunucho haec Parmenonis verba: Perculeris jam tu me ? Ab hac sententia non abhorret Plautinum illud in Curculione: Qui monet quasi adjuvat. Verba sunt lenonis, qui libentius sit mutaturus fidem admonitus a trapezita, quod tamen vel citra monitorem erat facturus. Idem eleganter expressit Sophocles apud Plutarchum in vita Artaxerxis: Σαχεῖα πειθὼ τῶν κακῶν ὁδοιπορεῖ, id est Rerum malarum facilis est persuasio; Plerique ad deteriora proclives sunt. 514. I, VI, 14. In care periculum Ἐν Καρὶ τὸν κίνδυνον, id est In Care periculum, subaudi facito, hoc est in homine aut re viliore fac periculosam experientiam, in qua, si parum feliciter cesserit, non multum sit dispendii capiendum. Hic adagio Carum mores fecere locum. Hic populus est, ut auctor est Mela Pomponius, incertae originis, ut quos alii αὐτόχτονας, id est indigenas, nonnulli Pelasgos, alii Cretas existiment, gens usque adeo armorum pugnaeque amans, ut aliena etiam bella mercede conducti soliti sint agere. Unde Theocritus in Encomio Ptolemaei φιλοπτολέμοις τε Κάρεσσι dixit, id est Bellandique avidis Caribus. Item Herodotus in Euterpe ostendit Cares barbaro, servilique fuisse ingenio et ad quidvis malorum ferendum paratos mercede proposita. Id quod indicat et Aristophanes in Avibus: Εἰ δὲ δοῦλός ἐστι καὶ Κάρ, id est Quod si servus est et Car. Strabo libro Geographiae decimoquarto narrat Cares tota quondam errasse Graecia passimque stipendiis meruisse. Caeterum in rebus bellicis usque adeo praecelluisse, ut passim apud poetas arma bellica Carica nominentur, quemadmodum Anacreon Caricam loricam, Alcaeus Caricam cristam dixit, ad quam alludit Aristophanes in Avibus. Suidas scribit Cares primos mortalium mercede militasse, ut qui vitam suam vilem haberent. Hos igitur, qui conduxerant primos in acie collocare consueverant, ut primos hostium impetus suo exciperent periculo, aut ubi fortuna belli difficilima videretur, illic obiiciebantur. Persae sua lingua Κάρδακας appellabant, qui rapto vivebant. Carum laudem his temporibus aemulari uidentur Heluetii, gens bello nata, simplex alioqui ac minime malum hominum genus planeque dignum, ut equidem sentio, quod hac quoque nota vacaret et in litteris et in caeteris honestis studiis egregie valiturum, si relictis bellis huc animum appellerent. Vsurpat hoc adagium Socrates apud Platonem in Euthydemo jubens in se potius fieri periculum transformationis velut in homuncione Care, quem si perdas, non admodum gravis sit jactura: Εἰ δὲ ὑμεῖς οἱ νέοι φοβεῖσθε, ὥσπερ ἐν Καρὶ ἐν ἐμοὶ ἔστω ὁ κίνδυνος· ὡς ἐγώ, ἐπειδὴ καὶ πρεσβύτης εἰμί, παρακινδυνεύειν ἕτοιμος καὶ παραδίδωμι ἐμαυτοὸν Διονυσοδώρῳ τούτῳ ὥσπερ τῆ Μηδείᾳ τῆ Κόλχῳ· ἀπολλύτω με, καὶ εἰ μὲν βούλεται, ἑψέτω, εἰ δ’, ὅτι βούλεται, τοῦτο ποιείτω, μόνον χρηστὸν ἀποφηνάτω, id est Quod si timetis vos juvenes, in me tanquam in Care fiat periculum. Nam et ipse quandoquidem senex sum, paratus sum subire periculum meque ipsum trado huic Dionysodoro quasi Medeae Colchicae, perdat me, et si velit, in lebete coquat me. Sin minus, quicquid volverit, id faciat, tantum ut me reddat probum. Idem in Lachete huc respexit, cum ait Cogitandum esse iis, qui primum docere incipiunt, et artis suae periculum cum magno juvenum periculo faciunt, non Carem quempiam mercenarium, sed civium liberos in discrimen adduci. Et hunc imitatus Aristides in oratione Panathenaica: Ἐν δὲ τῷ Καρὶ καὶ οὐκ ἐν τοῖς ἑαυτῶν σώμασι τὰς πείρας ποιούμενοι, id est In Care vero, non in suis ipsorum corporibus facientes periculum. Usus est eodem M. Tullius in actione pro L. Flacco: Quid, inquit, de tota Caria ? Nonne hoc vestra voce vulgatum est, Si quid cum periculo experiri velis, in Caria potissimum esse faciendum ? Quem quidem locum apparet esse vitiatum, et in Care legendum esse, non in Caria. Huic diversum est illud Aureo piscari hamo, quod alibi reddemus. 515. I, VI, 15. In dolio figularem artem discere Item illud Ἐν πίθῳ τὴν κεραμείαν μανθάνειν, id est In dolio figulariam artem discere. De iis, qui protinus maximis in rebus artificii sui capiunt experimentum, cum paulatim a minutis ad summa proficisci conueniat. Neque enim figulus statim a dolio, id est vase maximo artem auspicatur, sed a pusillis quibusdam vasculis, in quibus non sit grave dispendium, si quid secus accidat. In hanc ferme sententiam usurpat Plato in Lachete: Σκοπεῖν χρὴ μὴ οὐ ἐν τῷ Καρὶ ἡμῖν ὁ κίνδυνος κινδυνεύηται, ἀλλ’ ἐν τοῖς υἱέσι τε καὶ ἐν τοῖς τῶν φίλων παισί, καὶ ἀτεχνῶς τὸ λεγόμενον κατὰ τὴν παροιμίαν συμβαίνῃ ἐν πίθῳ ἡ κεραμεία, id est Considerare oportet, ne hoc periculum nobis fiat, non in Care, sed in filiis simul atque amicorum liberis, ac plane contingat, quod proverbio dicitur, in dolio figulina. Dicaearchus ad aliam sententiam torquet proverbium, ut admoneat unumquemque artificem in suis negotiis exerceri oportere, velut aurigam in ducendis curribus, nauclerum in guberanda navi, medicum in curandis morbis. Tanquam absurdum sit figulum in aurigatione versari, re videlicet aliena ac non magis in dolio. Atque ita huc pertinebit illa sententia: Quam quisque novit artem, in hac se exerceat. Et Horatianum illud in Epistolis: Navim agere ignarus navis timet, abrotanum aegro Non audet nisi qui didicit dare, quod medicorum est Promittunt medici, tractant fabrilia fabri. Scribimus indocti doctique poemata passim. Sic propemodum usurpat Gregorius Theologus in Apologia de fuga: Ὡς τό γε παιδεύειν ἄλλους ἐπιχειρεῖν, πρὶν αὐτοὺς ἱκανῶς παιδευθῆναι καὶ ἐν πίθῳ τὴν κεραμείαν, τὸ δὴ λεγόμενον, ἐν ταῖς τῶν ἄλλων ἐκμελετᾶν τὴν εὐσέβειαν, λίαν ἐμοὶ φαίνεται ἀνοήτων, id est Itaque alios velle docere, priusquam ipsi satis edocti sint et in dolio, quod aiunt, figulinam, in aliorum animis meditari pietatem, mihi quidem videtur hominum insigniter desipientium. 516. I, VI, 16. Ne sutor ultra crepidam Huic finitimum est illud Ne sutor ultra crepidam, id est Ne quis de his judicare conetur, quae sint ab ipsius arte professioneque aliena. Quod quidem adagium natum est ab Apelle, nobilissimo pictore. De quo Plinius libro ΦΦΦV cap. X scribit in hunc modum: Idem perfecta opera proponebat in pergula transeuntibus atque post ipsam tabulam latens vitia, quae notarentur, auscultabat, vulgum diligentiorem judicem quam se praeferens. Feruntque a sutore reprehensum, quod in crepidis una intus pauciores fecisset ansas. Eodem postero die superbe ob emendationem pristinae admonitionis cavillante circa crus, indignatum prospexisse, denuntiantem, ne supra crepidam sutor judicaret. Quod et ipsum in proverbium venit. Hactenus Plinius. Huic simillimum est, quod refert Athenaeus: Stratonicus citharoedus fabro secum de musica contendenti, Non sentis, inquit, te ultra malleum loqui ? Eodem pertinet, quod hujus nepos in epistolis scripsit de artificio non recte judicare quemquam, nisi et ipsum artificem. Quodque primo Moralium libro dixit Aristoteles earum rerum unumquemque judicem esse idoneum, quarum sit eruditus. Et quod idem scripsit libro secundo Naturalium caecum disputare de coloribus. Quae verba jam inter nostri temporis scholasticos in proverbium abierunt, quoties quispiam de rebus ignotis disputat. Ad eandem sententiam referendum, quod ait Fabius Pictor apud Quintilianum felices futuras artes, si soli artifices de iis judicarent. 517. I, VI, 17. Dii facientes adjuvant Varro libro De re rustica primo: Et, quoniam, ut aiunt, dii facientes adjuvant, prius invocabo deos. Significat divinam opem non cessantibus, sed industriis, et pro sua virili conantibus auxilio esse solere. Huc arbitror referendum illud Homericum carmen, quod iam velut in proverbium abiit: Σηλέμαχ’, ἄλλα μὲν αὐτὸς ἐνὶ φρεσὶ σῆσι νοήσεις, Ἄλλα δὲ καὶ δαίμων ὑποθήσεται, id est Haec partim ipse tuo perpendes pectore tecum, Partim aliquis divum tibi suggeret. Id M. Tullius usurpavit libro Epistolarum ad Atticum nono: Omnia vobis imparatis agenda. Sed tamen, ἄλλα μὲν αὐτός, ἄλλα δὲ καὶ δαίμων ὑποθήσεται, id est Partim ipse invenies, partim fors suggeret ipsa. 518. I, VI, 18. Cum Minerva manum quoque move Huic finitimum est Σὺν Ἀθηνᾶ καὶ χεῖρα κίνει, id est Auxiliante Minerva manum interim move. Monet adagium, ne fiducia divinae opis industriam remittamus. Convenit peculiariter in mulieres, quae lanificium exercent favente quidem atque invocata Minerva, sed nihilo segnius interim operi insistentes. Sunt qui putent ab agasone quopiam natum, cujus asinus cum luto infixus haereret deberetque illi succurrere, otiosus Herculem implorabat. Huic respondisse deum, uti interim manum admoveret asino laboranti atque ita demum numen adfuturum. Alii diversam huic fabulam adferunt, puta quendam, cum esset decertaturus, Minervam consuluisse, num futurum esset, ut victor discederet. Responsum est fore. Verum cum ille ingressus in theatrum in certamine manibus staret otiosis, percussum ab adversario victum fuisse. Ad hoc adagium pertinet elegantissimum illud carmen, quod ex Agathonis tragoedia citat Aristoteles libro Moralium Eudemiorum quinto: Σέχνη τύχην ἔστερξε καὶ τύχη τέχνην, id est Fortunam ut ars, fortuna ita artem amat invicem. Citatur a Suida senarius hic in eandem sententiam: Αὐτός τι νῦν δρῶν εἷτα τοὺς θεοὺς κάλει, id est Fac interim aliquid ipse, dein deos voca. 519. I, VI, 19. Nostro marte Quoties, nullis auxiliis adjuti nostropte ingenio propriisque viribus rem peragimus, nostro Marte peragere dicimur. Aut etiam cum nostro periculo res geritur. M. Tullius libro Officiorum tertio: Hanc igitur partem relictam explebimus nullis adminiculis, sed, ut dicitur, Marte nostro. Hactenus ille. Idem Philippica II de Dejotaro loquens: Rex enim ipse sua sponte, nullis commentariis Caesaris, simul atque audivit ejus interitum, suo Marte res suas recuperavit. Codex libro secundo, titulo Ne liceat potentioribus, capite primo: Divine admodum constituit divus Claudius consultissimus princeps, parens noster, ut jactura causae afficerentur hi, qui sibi potentiorum patrocinium advocassent, ut hoc proposito metu judiciariae lites potius suo Marte decurrerent, quam potentiorum domorum opibus niterentur. Rursus libro III, titulo De judiciis, cap. XI: Illo procul dubio observando, ut si neque per alterutram litigantium partem nec per judices steterit, quo minus lis suo Marte decurrat, sed per patronos causarum licentia detur judici. Translatum videtur ab imperatoribus, qui suis ipsorum auspiciis et copiis bellum sustinent. Siquidem Plautus etiam meis copiis dixit pro meo Marte. Sapiunt proverbium etiam illa, vario Marte, dubio Marte, iniquo Marte. Huic adagio pene diversum est illud, quod alibi retulimus, Οὐκ ἄνευ Θησέος, id est non absque Theseo. 520. I, VI, 20. Nequicquam sapit, qui sibi non sapit Sententia vel hodie vulgo frequentissime iactata frustra sapere, qui sibi non sapiat. Plato in Hippia majore: Καὶ πολλοῖς, inquiens, συνδοκεῖ, ὅτι τὸν σοφὸν αὐτὸν αὑτῷ μάλιστα δεῖ σοφὸν εἷναι, id est Idem itidem et plerisque videtur, quod oportet eum, qui sapiat, ipsum sibi maxime sapientem esse. Usurpat et Cicero in epistola quadam ad Trebatium ostendens ex tragoedia Medea sumptam: Et, quando, inquiens, coepi agere Medeam, illud semper memento: Qui sibi ipse sapiens prodesse nequit, nequidquam sapit. Est autem versus trochaicus. Idem Epistolarum familiarum libro decimotertio ad Caesarem imperatorem: Itaque ab Homeri magniloquentia confero me ad vera praecepta Εὐριπίδου: Μισῶ σοφιστήν, ὅστις οὐχ αὑτῷ σοφός. Quem versum senex Praecilius laudat egregie. Idem libro de Divinatione primo citat ex Ennio in divinos: Qui sibi ipsimet non sapiunt, alteri monstrant viam. Quibus divitias pollicentur, ab his drachmas ipsi petunt. Citatur a Luciano in Apologia: Μισῶ σοφιστήν, ὁστις οὐχ αὑτῷ σοφός, id est Sapientem eum odi, qui sibi ipse non sapit. Eundem Alexander torsit in Calisthenem, qui se moribus eorum quibuscum vivebat, non accommodaret, sed prae se ferebat nihil eorum, quae illic gerebantur, sibi placere. Eaque libertas optimo viro attulit exitium, cum Anaxarchus philosophus omnium adulatorum abiectissimus haberetur in pretio. Eam sententiam sic ad unguem servant hujus tempestatis homines, ut hominis vocabulo videatur indignus, qui non quavis ratione suis consulere commodis noverit. Hujus generis est illud apud Suetonium: Aspice felicem sibi, non tibi, Romule, Syllam. 521. I, VI, 21. Cantherium in fossa Cantherium in fossa rusticum proverbium, sed tamen e re militari natum. Hoc licebit uti, quoties quis ad id negotii trahitur, in quo nequaquam valeat. Aut ubi res vehementer erit impedita periculosave. Refertur a T. Livio decadis tertiae libro tertio. Narrat autem, cum Fabius Capuam obsideret secundo bello Punico, Jubellium Tauream, inter equites Campanos nobilissimum, e Romanorum exercitu quemvis ad singulare certamen evocasse ausumque prodire Claudium Asellium. Deinde ubi diutius uterque alterum libero campo elusisset, Campanus in cavam viam descendere jussit, alioqui equorum, non equitum fore certamen. Eo cum Romanus, re quam verbis ferocior, exemplo descendisset, rursum elusit Taurea sermone, qui postea in rusticum versus est proverbium, minime scis, inquiens, cantherium in fossa ? Qamquam ex Livianis verbis parum liquet adagii sensus, tamen conjecturis facile deprehenditur. Pugnat autem cum illo, quod alibi dicemus, Σὸν ἵππον εἰς πεδίον, id est equum in planiciem. Etenim quemadmodum plurimum valet equus in planicie, ita minime valet in fossa. 522. I, VI, 22. Tantali Talanta Σάλαντα Σαντάλου, id est Tantali talenta. De immensis opibus. Nam Tantalus Phryx ob luculentas divitias in fabulam hominum venit ita, ut fingatur et apud inferos simile quiddam pati, cujusmodi solent inter congestas opes tenaces isti divites. Horatius: Tantalus a labris sitiens fugientia captat Pocula. Quid rides ? Mutato nomine, de te Fabula narratur. Ostendit, allegoriam figmenti ad divites sordidos pertinere. Vsurpatur adagium a Platone in Euthyphrone. Suidas ait esse et apud Epicharmum et apud Anacreontem. Effertur et ad hunc modum, cum venusta quadam vocum allusione: Σάλαντα Σαντάλου ταλαντίζεται, id est Tantali talenta talentizat, hoc est librat et accumulat. Porro, Tantalum praedivitem fuisse testatur vel illud ex tragoedia carmen apud Plutarchum, libro De exilio: Σπείρω δ’ ἀρούρας δώδεχ' ἡμερῶν ὁδόν, id est Viam dierum duodecim sero jugera. Idem alibi ingentes divitias, πλοῦτον Σαντάλειον appellat, id est opes Tantalicas. Antiphanes apud Athenaeum libro sexto: Οἵαν ποτ’ ἔσχε καὶ Θρίβων ὁ Σαντάλου Μαλακὸν ταλάντοις ἐκταλαντωθεὶς ἀνήρ, id est Qualem olim habebat et Thribon, qui molliter Exutus est ipsis talentis Tantali. 523. I, VI, 23. Pelopis talenta Consimili figura Theocritus in Idyllio Θ dixit Pelopis talenta: Μή μοι γᾶν Πέλοπος, μή μοι χρύσεια τάλαντα Εἴη ἔχειν, μηδὲ πρόσθε θέειν ἀνεμων, id est Non Pelopis mihi sint agrique, aurique talenta, Nec ventos celeres antevolasse pede. Porro talentum apud Atticos maxima pecuniae summa erat. Talentum minus valebat libras sexaginta, talentum magnum octoginta. Unde illud in Phormione: Si quis daret / Talentum magnum; imo malum. Et Aristophanes: Ἀλλ’ ἔγωγ’ Ὀπούντιος Οὐκ ἄν γενοίμεν ἐπὶ ταλάντῳ χρυςίου, id est At ego sane Opuntius Nolim esse, si quis det talentum mi aureum, id est Nolim esse luscus, vel quantalibet pecunia. 524. I, VI, 24. Midae divitiae Μίδου πλοῦτος καὶ Μίδου πλουσιώτερος, id est Midae opes, et Mida locupletior, in proverbium abierunt propter immensas ejus regis opes, quae fabulis quoque compluribus fecere locum. Statius in Surrentino Pollii: Vive Midae gazis, et Lydo ditior auro. Fuit hic Midas Phrygiae tyrannus, cui juxta poetarum figmenta, concessum a diis est, ut propter Bacchum hospitio acceptum quod vellet, optaret accepturus quidquid optasset. Optavit ut, quidquid corpore contigisset protinus in aurum verteretur. Historicorum litteris proditum est huic puero dormienti formicas in os grana tritici congessisse, respondisse augures omnium mortalium illum ditissimum futurum atque ita evenisse. Huic Plinius primum attribuit locum inter insigniter divites libro tricesimotertio. 525. I, VI, 25. Non omnino temere est, quod vulgo dictitant Apud Aristotelem usurpatur proverbii vice et apud eruditos jam olim in proverbium abiit nobilis illa Hesiodi sententia ἣν ἅπαντες ᾄδουσι, quemadmodum ait Aristides in defensione Periclis, quae dicit non usquequaque irritum esse solere, quicquid rumore populi jactatum fuerit. Ea est in operis volumine secundo, cui titulus Opera et dies: Δεινὴν δὲ βροτῶν ὑπαλεύεο φήμην· Υήμη γάρ τε κακὴ πέλεται, κούφη μὲν ἀεῖραι Ῥεῖα μάλ’, ἀργαλέη δὲ φέρειν, χαλεπὴ δ’ ἀποθέσθαι. Υήμη δ’οὔ τις πάμπαν ἀπόλλυται, ἥντινα πολλοὶ Λαοὶ φημίζουσι· θεός νύ τίς ἐστι καὶ αὐτή, id est, Rumores hominum cures uitare molestos. Fama malum est, oritur, surgitque facillima: verum Difficile hanc perferre, grave est, sedare coortam. Nam non ulla quidem prorsum perit irrita sama, Per populos quaecumque volat, quia numen et ipsa est. Potest bifariam accipi sententia. Nimirum aut non plane falsum videri, quod plurimis est in ore quodque populi consensus approbat, aut non prorsus aboleri posse rumorem etiam falsum, qui jam in vulgus dimanarit. Proinde admonet, ut sollicite caveamus, ne vel falso per temeritatem in fabulam vulgi venire contingat. Quod autem famam deam dixit, cum Homero sensit, qui compluribus locis Ὄσσαν suam inducit; sic enim deam ipsam appellat. Et hunc aemulatus Vergilius in quarto Aeneidos: Haec passim dea foeda virum diffudit in ora. 526. I, VI, 26. Domum cum facis, ne relinquas impolitam Cum nulla hujus poetae sententia non cesserit in proverbium, tamen equidem eas libentius recensuerim, quae propter aenigmatis involucrum propius accedunt ad speciem proverbialem; quod genus est illa ex eodem, quem modo citavi libro: Μηδὲ δόμον ποιῶν ἀνεπίξεστον καταλείπειν, Μή τοι ἐφεζομένη κρώζῃ λακέρυζα κορώνη, id est Neve domum fabricans linquas mutilamque rudemque, Ne forte insideat cornicans garrula cornix. Proculus interpres admonet locum hunc bifariam accipi. Quibusdam videri monere poetam, uti quisque domicilium ante hyemem absoluendum curet, ne tum non habeat, quo depellat frigoris molestiam. Hyemem enim cornicis indicatam symbolo, videlicet avis hybernae. Porro cum semper alias tum maxime mensibus hybernis οἷκος φίλος, οἷκος ἄριστος, id est grata domus, domus optima, quemadmodum in proverbio est. Alii putant significatum aedificium semel institutum non oportere semiperfectum relinquere, ne vulgo risui sis et qui praeterierint, obloquantur carpantque levitatem tuam, qui quod coeperis, non absolvas. Eam autem obtrectantium petulantiam per cornicem voluit indicare poeta, nempe avem gartulam, et obstreperam, ut hinc etiam verbum proverbiale ductum sit, κρώζειν. At ipsi Proculo magis probatur, ut καθολικῶς accipiamus, unicuique negotio, quod semel instituerimus, finem idoneum imponendum, ut nihil omnino desideretur et ubique connitendum ad perfectionem. Id quo longius avocabitur a simplici sermone, hoc venustius fiet et magis proverbiale. Veluti si quis adhortetur aliquem, ne litterarum studium deserat, sed laudabiliter institutis summam imponat manum, ne vulgo ludibrio sit, quod a bene coeptis destiterit, Hesiodium hoc objiciens: Μηδὲ δόμον ποιῶν ἀνεπίξεστον καταλείπειν, Μή τοι ἐφεζομένη κρώζῃ λακέρυζα κορώνη. 527. I, VI, 27. Ne a chytropode cibum nondum sacrificatum rapias Aenigmaticum est et illud, quod eo loco continenter sequitur: Μηδ’ ἀπο χυτροπόδων ἀνεπιρρέκτων ἀνελόντα Ἔσθειν μηδὲ λόεσθαι, id est Neve a chytropode sublatam protinus escam Ante sacrum neque lotus edas. Indicat et M. Tullius irreligiosum fuisse cibum e patella edere. Scribit enim ad hunc modum libro De finibus secundo: Atqui reperiemus asotos primum ita non religiosos, ut edant de patella; deinde ita mortem non timentes, ut illud in ore habeant ex Hymnide: Mihi sex menses satis sunt uitae septimum orco spondeo. Est autem versus trochaicus. Suetonius in Vitellio prodit eum illum adeo non profundae modo, verum etiam intempestivae fuisse gulae, ut ne in sacrificio quidem unquam, aut ullo itinere temperarit, quin inter altaria ibidem statim viscus et farra e foco pene rapta manderet circaque viarum popinas fumantia obsonia uel pridiana atque semesa. Quantum ad simplicem attinet sensum, docet, ne ritu pecudum ad cibum capiendum irruamus, sed ita demum edamus, si prius inde primitias diis immolaverimus. Antiquitus enim, ut auctor est in Symposiacis Plutarchus, inter res sacras habebatur et mensa quotidiana; proinde cibum sumpturi diis consecrabant τὰς ἀπαρχάς, hoc est primitias ; ac deinde non indecore neque tumultuanter, sed religione quadam ad convivium accedebant lotis manibus non aliter quam ad sacrum epulum. Qui mos et hodie durat apud benemoratos Christianos. Sed proverbialius fiet, si intelligamus non esse spoliandos nec inhumanius expilandos ministros aut servos nostros, verum et illis aliquam pecuniae portionem relinquendam, quo vivant. Fortassis quadraverit et in hos, qui praepropera aviditate commodum auferre student, prius quam oporteat, et quodammodo messem facere, prius quam maturuit seges: veluti si quis legatum aut promissum statim et vestigio flagitet, cum civilius sit in dies aliquot silere, aut si quis, modo nactus imperium protinus incipiat populum exactionibus spoliare, aut si quis sponsam puellam, non exspectata aetate nec exspectatis nuptiarum caeremoniis properet amplecti. Sumptum est a ritu sacrorum, in quibus olim epulabantur. Huc pertinet et illud, quod alibi retulimus ex Athenaeo libro nono ἀπὸ τηγάνου, id est a patella frixoria; libro sexto refert hunc senarium ex Pherecrate: Ἀπὸ τηγάνου τ’ ἔφασκεν ἀφύας φαγεῖν id est, Se vesci apuis dixit e sartagine. Quidam pro lopade τήγανον dixere, quod Iones ἤγανον. Hinc vox composita ἀποτηγανίζειν. Ita Phrynicus apud Athenaeum libro sexto: Ἡδὺ δ’ἀποτηγανίζειν ἄνευ συμβολῶν , id est Jucundum est a sartagine tollere sine symbolis, id est si nihil sit solvendum, et si id liceat immuni. Rursus alias apud hunc ipsum ex Archestrato: Ἀφαρπάζουσα ὀβελίσκου, id est Rapiens a veru, de muliere, quae sacra nondum immolata devorare dicta sit. Apud eundem libro sexto Anaxandrides: Σῶν ζωγράφων μὲν ἡ καλὴ χειρουργία Ἐν τοῖς πίναξι κρεμαμένη θαυμάζεται· Αὕτη δὲ σεμνῶς ἐκ λοπάδος ἁρπάζεται Ἀπὸ τοῦ ταγήνου τ’ εὐθέως ἀφανίζεται, id est Pictoris opera pulchra, tabula pensili Spectantur, ac spectata sunt miraculo, at Rapiuntur haec e lopade pulchre, ac protinus Redduntur ipsa evanida e sartagine. In genere poterit accommodari ad quemvis, qui negotium irreverenter et illotis, ut aiunt, pedibus aggreditur. 528. I, VI, 28. Haec potior Plutarchus in Problematibus Graecanicis proverbium quoddam refert ad hunc modum: Ἀπὸ τίνος ἐρρέθη τὸ παροιμιῶδες Αὕτα κυρία ; Δίνων ὁ Σαραντῖνος στρατηγῶν, ἀνὴρ δὲ ὥν ἀγαθὸς ἐν τοῖς πολεμικοῖς, ἀποχειροτονησάντων αὐτοῦ τινα γνώμην τῶν πολιτῶν, ὡς ὁ κῆρυξ ἀνεῖπε τὴν νικῶσαν, αὐτὸς ἀνατείνας τὴν δεξιάν, ἅδε, εἷπε κρείσσων· οὕτως γὰρ ὁ Θεόφραστος ἱστόρηκε. Προσιστόρηκε δὲ καὶ ὁ Ἀπολλόδωρος ἐν Ῥυτίνῳ τοῦ κήρυκος, αὗται πλείους, εἰπόντος, ἀλλ’ αὗται, φάναι, βελτίους, καὶ ἐπικυρῶσαι τὴν τῶν ἐλαττόνων χειροτονίαν. Horum verborum hic ferme sensus. Unde fluxit illud, quod proverbii vice dicitur, Haec victrix ? Dinon Tarentinus, ductor exercitus, vir apprime fortis, reique bellicae sane quam peritus, cum in contione dixisset sententiam eaque civium suffragiis esset rejecta: deinde praeco pronuntiaret sententiam, quae vinceret, sublata dextera, Haec, inquit, potior. Nam ad hunc modum retulit Theophrastus. Ceterum Apollodorus in Rhytino illud adjunxit: cum praeco respondisset, At hae sententiae numero plures sunt, Dinonem protinus subjecisse, Sed hae meliores. Atque ita pauciorum sententiam fuisse promulgatam. Quibus ex verbis conjicere licet, ita vulgo dici solere, si quando significaretur consilium aliquod esse praestantius et conducibilius, etiamsi pluribus secus videretur. Aut ubi qui numero pauciores essent, facultate praeponderarent. Quod genus fuerit, ut rem exemplis demonstrem: Maxima pars hominum voluptate, lucrisque felicitatem metitur, perpauci virtutem amplectuntur. Cave, ne quid te moveat multitudinis exemplum, αὕτη γὰρ κρείσσων. Item Nemo pene est in toto principis famulitio, qui tibi non bene velit. Sed unus tibi refragatur, qui tantum ubique valet, ut in ipsum fere principem agat tyrannum. Quare, si res e suffragiis penderet, viceras. Sed αὕτη κυρία. Porphyrion leviter ceu digito proverbium indicat exponens eum locum in Horatianis Epodis: Eamus omnis exsecrata civitas, Aut pars indocili melior grege. Quamquam depravate, sicut opinor, legitur in multis exemplaribus κιρρόνων νίκα. Castigate legetur, ni fallor, καρρόνων νίκα, hoc est praestantiorum victoria. Nam Oda contionalis est ac fugam decerni jubet communibus omnium suffragiis. Quod si fieri non queat, ut id quod est optimum, multitudini probetur, saltem vincat ea sententia, quae sit potior, etiamsi paucioribus suffulta suffragiis. Ad id faciunt, quae Plato scripsit libro De legibus I, pulcherrimum esse victoriae genus, cum turba cedit potioribus et in decernendo magis spectatur pondus suffragiorum quam numerus. Verba Platonis ex eo, quem dixi libro sunt haec: Ἐν ὁπόσαις μὲν γὰρ οἱ ἀμείνονες νικῶσι τὸ πλῆθος καὶ τοὺς χείρους, ὀρθῶς ἅν αὕτη κρείττων τε αὑτῆς λέγοιθ’ ἡ πόλις, ἐπαινοῖτό τε ἄν δικαιότατα τῆ τοιαύτῃ νίκῃ· τοὐναντίον δέ, ὅπου τἀναντία, id est, Quibuscumque siquidem in civitatibus meliores qui sunt, ii vincunt multitudium ac deteriores, ibi res publica seipsa superior recte dicetur et hujus victoriae nomine meritissimo laudabitur. Secus autem, ubi secus accidit. Eodem respexit Plinius, cum queritur in Epistolis numerari sententias, non expendi. Huc pertinet Livianum etiam illud: Major pars vicit meliorem. Indicat idem Homerus Iliados libro primo: Ἐπεὶ τὰ χερείονα νικᾶ, id est Quando superant jam deteriora. Neque vero praetereundum hoc loco, quod de Zenone philosopho memorat Diogenes Laertius. Zenon cum videret Theophrastum magnifieri laudarique, quod plures haberet auditores, ad hunc respondit modum: Ἐκείνου μὲν χορὸς μείζων, οὑμὸς δὲ συμφωνότερος, id est Major quidem est illius chorus, at meus melius consonans. Itaque locus fuerit adagio, sive cum negabimus spectandum, quam multis placeamus, sed quam bonis: sive cum suadebimus, id sequi oportere, non quod plurimis placeat, sed quod per se sit optimum factu, etiamsi paucissimorum calculis approbetur. Sive cum dicemus, unius, aut alterius studium pluris aestimandum, qui vel opibus, vel gratia, vel auctoritate praepolleat, qua multitudinis benevolentiam, quae numero tantum superior sit, reliquis omnibus inferior. Quemadmodum apud Plautum quispiam contemnere se dicit minutos illos deos, modo Jovem unum sibi propitium habeat. Nec absurde trahetur in usum, quoties una vis plus potest reliquis omnibus: ut si quis dicat: Haec causa pluribus probatur, pluribus fulcitur rationibus, nititur aequo, dictatur a legibus, verum altera χυρία. Sic enim volo, sic jubeo. Nam omnia cedant necesse est, quoties rex hujusmodi promit oraculum, quale profet apud Homerum Agamemnon: Εἰ δέ κε μὴ δώῃσιν, ἐγὼ δέ κεν αὐτὸς ἕλωμαι, id est Ipse equidem eripiam, si tradere forte graventur. De cujusmodi Lucianus in captivo, καὶ τὸ δίκαιον ἐν τῆ χειρὶ τιθεμένων, id est Qui jus in manu reponunt, quique jus in manu posuerunt. Pyrrhum e liberis quidam adolescens admodum, interrogabat, cuinam esset relicturus regnum. Is respondit: Ὃς ἅν, inquit, ὑμῶν τὴν μάχαιραν ὀξυτέραν ἔχῃ, id est Quicumque vestrum acutiorem habet gladium. Id dictum Plutarchus in ejus vita non arbitratur multum abesse ab illa tragica exsecratione. Θηκτῷ σιδήρῳ δῶμα διαδοχεῖν τοὺς ἀδελφούς, id est Fratres acuto dividant ferro domus Vices habendae. In hos igitur, qui vi rem gerunt, et quibus, ut Ennius ait, ferro geritur res, quibus jus est in armis, et quibus leges inter arma silent, per ironiam recte torquebitur αὕτη κρείσσων καὶ αὕτη κυρία. Nam Graecis κύριος non solum dominum significat, verum etiam eum, qui praevalet auctoritate. Et Suidas indicat contionem illi κυρίαν dici, in qua soliti sint creati magistratus. Aristophanes in Acharnensibus κυρίαν ἐκκλησίαν appellat, in qua ἐκύρουν τὰ ψηφίσματα, id est vincebant suffragia. Nonnumquam ad rem refertur, ut apud Euripidem in Iphigenia Aulidensi, Οὑμὸς οὐχ ὁ τοῦδε μῦθος κυριώτερος λέγειν, id est Plus valere nostra debet, quam hujus hic oratio. Significat enim servus, quamquam esset conditione inferior Menelao, tamen hoc se potiorem esse, quod justiorem haberet causam. Non abhorret hinc, quod M. Tullius dixit in Pisonem: Sed omitto, ut sit factus uterque nostrum. Sit sane fors domina campi. 529. I, VI, 29. Delius natator Δήλιος κολυμβητής, id est Delius natator, olim vulgo dicebatur admodum natandi peritus quique posset in summa natare aqua. Natum adagium aut certe factum illustrius ex Socratis apophthegmate. Cum enim huic Euripides librum obtulisset Heracliti, cui cognomen additum σκοτεινῷ propter affectatam scriptorum obscuritatem, rogaretque cujusmodi videretur, respondisse fertur hoc pacto: Ἃ μὲν συνῆκα, γενναῖα· οἷμαι δὲ καὶ ἃ μὴ συνῆκα· πλὴν Δηλίου δεῖται κολυμβητοῦ εἰς τὸ μὴ ἀποπνιγῆναι ἐν αὐτῷ, id est Quae quidem intellexi, praeclara ; arbitror autem et ea, quae non intellexi, quamquam natatore Delio opus, ut ne quis in eo praefocetur. Haec Socrates alludens simul et ad proverbium et ad Heracliti sensus nimium abstrusos ac profundos. Ut nisi natator insignite peritus contigisset, periculum esset ne lector in eo libro suffocaretur mergereturque. Laertius in Heraclito refert hoc dictum ad Cratetem quemdam, qui primus Heracliti librum de natura Graecis invexerit et hoc elogio commendarit. 530. I, VI, 30. Dicendo dicere discunt Ἐκ τοῦ λέγειν τὸ λέγειν πορίζεται, id est Dicendo consequimur ut dicamus. Syrianus, Hermogenis interpres, Evagoram sophistam taxat, qui dicendi facultatem non putarit ratione, sed usu dumtaxat constare fierique ut dicendo consequeremur dicendi facultatem. Ἀξιοῦντος δὲ, inquit, κατὰ τὴν συρφετὴν παροιμίαν τὸ λέγειν ἐκ τοῦ λέγειν πορίζεσθαι, id est Existimantis juxta vulgare proverbium dicendi facultatem dicendo contingere. Usurpavit et M. Tullius libro primo De oratore. In quo, inquit, fallit eos, quod audierunt dicendo homines ut dicant efficere solere. Verum etiam illud dicitur perverse dicere homines perverse dicendo facillime consequi. Plinius libro Epistolarum VI: Video etiam multos parvo ingenio litteris nullis ut bene agerent agendo consequutos. Latius autem patet adagium nempe ad cujusvis rei peritiam, quam potissimum usus suppeditat, optimus rerum omnium magister. Proinde proverbiales erunt omnes id genus: fabricando fabricam disces, canendo musicam, militando militarem artem, scribendo disces scribere. 531. I, VI, 31. Multi bonique Πολλοὶ κἀγαθοί, id est Multi bonique. Proverbiali figura dicebatur olim. Translatum a ritu sacrorum, in quibus sacrificus rem divinam facturus dicebat Σίς τῆδε ; id est Quis hic ? Dein qui aderant respondebant Πολλοὶ κἀγαθοί, id est Multi et boni. Atque haec partim ominis causa dicebantur – oportebat enim in sacris εὐφημεῖν, hoc est bene ominata dicere – partim ut, si quis esset sibi conscius admissi piaculi, discederet a mysteriis. Plutarchus in Symposiacis: Ἐπεὶ μάρτυρές γε τῷ Πλάτωνι πολλοί τ’ ἀγαθοί τε πάρεισιν, id est Quandoquidem Platoni testes adsunt multique bonique. Sed de hoc ante meminimus. Quo quidem allusit et Aristides in Pericle, Ἀλλ’ ὥς γ’ ἅν εἸς τῶν καλῶν κἀγαθῶν ἀνεπίφθονον αὐτῷ καὶ καθαρὰν τὴν μαρτυρίαν ἀπέδωκε, id est Verum velut unus e numero honestorum ac bonorum citra invidiam ac purum illi reddidit testimonium. Quin etiam Homericum illud jam proverbii vice receptum est Ἠύς τε μέγας τε, id est Magnusque bonusque. Est subinde et apud Aristophanem. Proverbium igitur locum habuerit, quoties aut testes aut judices aut convictores significamus idoneos ac neutiquam rejiciendos. 532. I, VI, 32. Heroum filii noxae Ἀνδρῶν ἡρώων τέκνα πήματα, id est Virorum heroum filii noxae. Veteribus illud observatum fuit praestantium virorum filios multum a progenitorum moribus abfuisse. Unde et Demosthenes dixit Σῶν ἀγαθῶν ἀνδρῶν ὥσπερ εἱμαρμένη εἴη φαύλους ἀποβαίνειν τοὺς υἱούς, id est A viris egregiis, perinde quasi fato quodam id accidat, improbos proficisci filios. Quae quidem Demosthenis sententia refertur ab Aristide in Cimone. Interpres, quisquis is fuit, homo nec indiligens nec indoctus hoc loco proverbium citat quod modo retulimus. Manet et hodie vulgatus jocus: ex sapientissimis patribus stultissimos propagari liberos. Euripides in Heraclidis generaliter hanc sententiam ad omnes mortales retulit: Ἕνα γὰρ ἐν πολλοῖς ἴσως Eὕροις ἅν ὅστις ἐστὶ μὴ χείρων πατρός, id est Unum forsan inter plurimos Inveneris, qui patre non sit nequior. Adstipulatur huic sententiae locis aliquot Homerus nominatim Odysseae B: Παῦροι γάρ τοι παῖδες ὁμοῖοι πατρὶ πέλονται, Οἱ πλέονες κακίους, παῦροι δέ τε πατρὸς ἀρείους, id est Aequat rara patrem soboles, sed plurimi ab illis Degenerant, pauci superant probitate parentem. Declamat hoc argumentum Aelius Spartianus in Severo Caesare, multis exemplis declarans ita fere usu venisse ut viri seu virtute seu litteris seu fortunae indulgentia insignes aut nullos omnino liberos habuerint aut tales reliquerint ut magis ex usu rerum humanarum fuerit illos absque liberis discedere. 533. I, VI, 33. Numquam ex malo patre bonus filius Euripides hanc sententiam proverbio celebrem fuisse testatur ex malo patre non progigni bonos liberos: Υεῦ, φεῦ, παλαιὸς αἷνος ὡς καλῶς ἔχει· Οὐκ ἅν γένοιτο χρηστὸς ἐκ κακοῦ πατρός, id est Heus, heus, ut illud dictitant recte, probum Patre ab improbo non posse nasci filium. Adstipulatur huic dicto proverbium illud Κακοῦ κόρακος κακὸν ὠόν, id est Mali corvi malum ovum. Item illud Theognidis: Οὔτε γὰρ ἐκ σκίλλης ῥόδα φύεται, id est Non etenim ex squillis rosa nascitur. Atque id genus alia, quae suis referentur locis. 534. I, VI, 34. Alio relinquente fluctu, alius excepit Aristides in Themistocle: Θεμιστοκλέα δὲ τὰ δεύτερα ἀεὶ τῶν προτέρων μείζονα ἐξεδέχετο καὶ τὸ τῆς παροιμίας αὐτῷ περιειστήκει. Σὸ μὲν γὰρ ἔλιπεν αὐτὸν κῦμα τὸ δ’ ἐγκατελάμβανεν, ἕως διεξῆλθε διὰ τῶν τρικυμιῶν νικῶν, id est Themistoclem posteriora semper majora prioribus excipiebant atque illud quod proverbio dicitur illi accidit. Nam haec illum reliquit unda, illa vero excepit, donec per tricymias victor evasisset. Videtur autem versus fuisse proverbialis quem Aristides ad usum suae sententiae nonnihil detorserit. Legetur integre ad hunc modum: Σὸ μέν μ’ ἔλιπε κῦμα, τὸ δ’ ἐγκατελάμβανεν, id est Haec me reliquit unda, at illa corripit. Sumpta metaphora a periculose navigantibus, qui semper post unius impulsum fluctus alium expectant succedentibus invicem procellis. Atque etiam numerant undarum insultus periclitantes nautae. Nam decimam quamque maxime formidant, quam veteres decumanam appellabant. Graeci gravissimas illas procellas τρικυμίας vocant. Nec inconcinne deflectetur ad incursus malorum, cum, ut fere fit, calamitas calamitati succedit juxta proverbialem illum versiculum: Fortuna obesse nulli contenta est semel. 535. I, VI, 35. Duobus pedibus fugere Ἐκ δυοῖν ποδοῖν καταφεύγειν, id est Duobus pedibus confugere. Aristides in oratione Panathenaica: Καὶ μὴν αὐτὸ τοῦτο πρῶτον τὸ πάντας τοὺς ἐν χρείᾳ βοηθείας καταφεύγειν ἐπὶ τὴν πόλιν ὥσπερ ἐκ δυοῖν ποδοῖν ὡς ἀληθῶς καὶ μηδεμίαν τῶν ἄλλων πόλεων ὁρᾶν μέγα και φανερὸν σύμβολόν ἐστι καὶ στήλης ἄμεινον τοῦ προέχειν εὐθὺς ἐξ ἀρχῆς, id est Atqui primum illud ipsum, quod quibuscumque opus esset auxilio, ad hanc confugerent civitatem plane tamquam duobus pedibus neque ullam aliam reliquarum civitatum respicerent, magnum et evidens argumentum est ac monimentum columna praestantius eam protinus ab initio praecelluisse. Is qui scholiis quibusdam haud quaquam contemnendis hunc auctorem illustravit, admonet proverbium ductum ab iis, qui festinant cursu, ut non dissimile videatur illi Ἀμφοτέραις χερσίν id est Ambabus manibus, quo proverbio sedulitatem celeritatemque peragendi negotii significamus, vel a navigantibus, perinde quasi dicas duobus clavis. Nam gubernaculum navis pedem appellant, quod eo navis, cum huc atque illuc vertitur, velut ingredi videatur. Itaque confine fuerit illi, quod alibi diximus, Ἐπὶ δυοῖν ὁρμεῖν. Ut alterutrum sensum accipiamus aut summo studio summaque celeritate illos ad urbem confugere solitos aut tutissimum illic omnium receptaculum fuisse. Quamquam Aristophanes ἐν Ὄρνισιν ad celeritatis significationem retulit, cum ait Ἀνεπτόμεσθ’ ἐκ τῆς πατρίδος ἀμφοῖν ποδοῖν, id est E patria utroque devolavimus pede. Interpres admonet a navibus sumptum secundo vento currentibus. Sensum autem esse hunc: Summa vi summoque conatu. 536. I, VI, 36. Quis aberret a janua ? Σίς ἅν θύρας ἁμάρτοι ; id est Quis aberret a janua ? Dici solitum, ubi quis penitus aberrat a vero totoque fallitur judicio. Usurpatur ab Aristotele τῶν Μετὰ τὰ φυσικά libro secundo ipsa statim in fronte et in omnibus quidem exemplaribus, quae videre contigit, θύρας per υ scriptum reperiο. Praeterea januam vertit Argyropylus, nec malus interpres nec philosophus cuiquam aspernandus.
