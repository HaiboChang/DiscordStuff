Huc arbitror pertinere quod de Dario refert Plutarchus. Cum enim praefectos provinciarum ad sese accersitos percontatus esset, num gravia essent tributa atque illi respondissent esse mediocria, jussit de singulis dimidium pendi judicans esse satius dimidium accipere cum benevolentia provincialium quam totum cum odio suorum. Fortassis et hodie peccatur a nonnullis adversus hoc proverbium. Dum enim theologi quidam ac praesules nihil omnino volunt de suis dogmatibus ac jure concedere, veniunt in periculum ne perdant et illa, quae bono jure tenebant. Mea sententia non semper aspernandum illud comici Syri consilium: Potiusquam venias in periculum, Servesne an perdas totum, dimidium sive ut legunt alii dividuum. 896. I, IX, 96. Serpentis oculus Ὄφεως ὄμμα, id est Serpentis oculus. De his dici consuevit, qui acribus et intentis intuerentur oculis. Ab animante sumpta metaphora. Sunt enim huic animanti oculi duriores ac perspicaces. Unde Flaccus: Cur in amicorum vitiis tam cernis acutum Quam aut aquila aut serpens Epidaurius ? 897. I, IX, 97. Ne moveto lineam Μὴ κίνει γραμμήν, id est Ne move lineam. Pindaricorum hymnorum enarrator exponens eum locum: Οὕτω δ’ ἐδίδου Λίβυς ἁρμόζων κόρᾳ Νυμφίον ἄνδρα· ποτὶ γραμμᾶ μὲν αὐτὰν στᾶσε – loquitur autem de Antaeo, qui juvenibus desponsam filiam extrema statuerit linea, ut qui primus ad eam cursu pervenisset, is uxorem abduceret domum – recenset hujusmodi proverbium: Μὴ κίνει γραμμήν, id est Ne moveris lineam. Idque translatum existimat a more veterum, qui metam ducta linea significabant, in qua praemium propositum erat, quod auferret victor. Ducebatur autem et altera linea pro carceribus, quemadmodum alibi diximus, unde cursus erat initium. Igitur utraque linea proverbii ministravit occasionem Ἀπὸ γραμμῆς, id est Ab ipso initio et Μὴ κίνει γραμμήν, id est Ne moveas metam. Significabat autem non esse mutandas leges neque praetereundos fines rerum praescriptos. Huc peculiarius pertinet Theocriticum illud ἐν Βωκολιάσταις: Καὶ τὸν ἀπὸ γραμμᾶς κινεῖ λίθον, id est Atque a lineola lapidem movet. Alludit ad flumen Galateae saxum aliquod ab extrema ripa secum auferens. Est et sacra linea in tesserarum lusu, de qua dictum est alias. 898. I, IX, 98. Eandem tundere incudem Eandem incudem assidue tundere est indefatigabili assiduitate in operis alicujus studio perseverare. Metaphora ducta a fabris, crebris ictibus incudem ferientibus atque ita tandem aliquando ferri rigorem perpetuo labore vincentibus. Marcus Tullius libro De oratore secundo: Ego autem si quem nunc plane rudem institui ad dicendum velim, his potius tradam assiduis, uno opere eandem incudem die noctuque tundentibus. Conveniet in grammatistas ac litteratores, quibus sine fine eadem sunt inculcanda pueris, ut haereant aliquando. 899. I, IX, 99. Lacerat lacertum Largi mordax Memmius Lacerat lacertum Largi mordax Memmius Hunc versum Crassus orator usqueadeo vulgo jactatum ait, ut Tarracinae passim in omnibus parietibus inscriptus viseretur. Fabula, unde natum est adagium, sic habet. Memmius quidam Romanus cum ageret Tarracinae, mulierculam quandam deperirebat, sed non citra rivalem. Cum hoc igitur cum aliquando rixa incidisset, eo iracundiae provectus est Memmius, ut Largii – nam id rivali nomen – brachium mordicus arriperet. Ea res posteaquam in popularem abiit jocum, faceti quidam et φιλόγελοι senarium hunc in omnibus ejus urbis parietibus quinque literis notarunt depictis tribus LLL et duobus MM, videlicet ut advenis percunctandi ministrarent occasionem. Itaque cum M. Crassus Tarracinam aliquando venisset, admiratus novum litterarum aenigma senem quendam oppidanum percunctatus est, quidnam sibi vellent ejusmodi litterae. Atque is exposita fabula versiculum explicuit: Lacerat lacertum Largi mordax Memmius Hujus rei mentionem fecit Marcus Tullius libro De oratore secundo. Tametsi L. Caesar, qui haec loquitur apud Ciceronem, existimat narrationem hanc totam in Memmium adversarium dedita opera confictam fuisse. 900. I, IX, 100. Cicada vocalior Σέττιγος εὐφωνότερος, id est Cicada vocalior. Dicebatur in hominem impendio garrulum aut admodum musicum, propterea quod hoc insectum rore duntaxat vivens cantu potissimum delectetur. Et quosdam ita musicae deditos, ut neglecto cibo perituri fuerint inedia, in cicadas a diis mutatos, narrat apud Platonem Socrates in Phaedro. Et Theocritus in Daphnide: Σέττιγος ἐπεὶ τύγε φέρτερος ᾄδεις Quippe canis melius quacumque cicada. Apud Diogenem Laertium refertur Timonis carmen in Platonis eloquentiam: Σῶν πάντων δ’ ἡγεῖτο πλατύστατος, ἀλλ’ ἀγορητὴς Ἡδυεπής, τέττιξιν ἰσογράφος, οἵ θ’ Ἑκαδήμου Δένδρει ἐφεζόμενοι ὄπα λειριόεσσαν ἱεῖσι, id est Cunctos anteibat latissimus ille, suavis Orator, cujus non cedunt scripta cicadis, Quae super arboribus resident, lucis in opacis, Ac mittunt vocem modulato gutture amoenam. Est autem allusio, quam Latinus interpres non potest reddere, in πλατύστατος, ad Platonem et in Ἑκαδήμου ad illius Academiam. Allusum item ad carmen Homeri Iliados Γ de senibus, qui ὄπα λειριόεσσαν, id est Vocem floridam emittunt. Apud Atheneaeum libro sexto parasitus quispiam seipsum depingens λαλεῖν, inquit, τέττιξ, id est garrulitate cicada sum. Et apud eundem libro undecimo Theopompus Tέττιξ κελαδεῖ, id est Cicada stridet, quod tamen illic videtur boni ominis causa dici. 901. I, X, 1. Ἀντιπελαργεῖν Ἀντιπελαργεῖν apud Graecos est mutuam officii vicem rependere maxime nutricandi fovendique eos, a quibus aliquando fueris enutritus aut institutus, ut si liberi parentes aetate fessos vicissim alant foveantque aut si discipulus praeceptorem invicem erudiat. A ciconiae natura sumptum, quae Graece pelargus dicitur. Ea inter aves una pietatis symbolum obtinet. Extat autem lex pietatis magistra, quae aedicit, ut liberi parentes alant aut vinciantur. Ad id respexisse videtur Homerus Iliados Δ, cum ait: Οὐδέ τοκεῦσι Θρέπτα φίλοις ἀπέδωκε, μινυνθάδιος δέ οἱ αἰών, id est Nec nutricandi officium genitoribus unquam Persolvit charis, breve at illi contingit aevum. Eodem allusit Euripides in Oreste: Καὶ μὴν τίνοι γ’ ἅν τῆ τεθνηκυίᾳ τροφάς, id est Atqui rependet mortuae alturae vicem. Hanc itaque legem, quam plerique etiam mortales negligunt, sola ciconia inter omnia animantium genera exprimit. Siquidem reliqua tantisper amant agnoscuntque parentes, dum egent illorum ad nutricationem opera, una ciconia parentes senecta defectos vicissim alit et volandi impotentes humeris gestat. Quorum posterius laudatur in Aenea, cui inde Pii cognomen, alterum miris laudibus fertur in puella, quae matrem captivam complureis dies suis uberibus aluit. Hanc ob causam, ut auctor est Suidas, antiquitus in regum summo sceptro ciconiae figura ponebatur, in imo hippopotamus, ut ipso gestamine admonerentur pietatem plurimi facere oportere, violentiam cohibere. Nam hippopotamus animal efferum est ac violentum atque adeo impium, quippe quod interfecto patre matrem init teste Plutarcho in commentario, cui titulus Utra animantia sint prudentiora, terrestria an aquatilia. Laborant infamia impietatis et viperae, quod perfracta matris alvo nascantur. Item scorpiones et aranei, qui post incubatus officium a suis foetibus interimuntur. Testis Aristoteles libro De natura animalium V. De ciconiarum pietate Plinius libro X, capite XXIII testatur his verbis: Ciconiae nidos eosdem repetunt. Genitricum senectam invicem educant. Quin et divus Basilius ciconiarum nobis pietatis erga parentes exemplum proponit. Eodem allusit Crates Cynicus scribens Hipparchiae uxori de filio nato, cum pollicetur sibi curae futurum, ut illum matri ciconiam pro cane remittat in senecta. Canes enim vocantur Cynicae sectae philosophi. Significat igitur puerum fore pium, qui parentem jam decrepitam mutuo foveat. De ciconiarum pietate meminit et Aristophanes in Avibus: Ἀλλ’ ἔστιν ἡμῖν τοῖσιν ὄρνισιν νόμος Παλαιὸς ἐν τοῖς τῶν πελαργῶν κύρβεσιν· Ἐπὴν ὁ πατὴρ ὁ πελαργὸς ἐκπετησίμους Πάντας ποιήσῃ τοὺς πελαργιδεῖς τρέφων, Δεῖ τοὺς νεοττοὺς τὸν πατέρα πάλιν τρέφειν, id est Nobis quidem avibus pervetusta lex viget Ciconiarum inscripta tabulis, ut simul Ciconia parens educaverit suos Ciconiadas et jam volucres evaserint, Pulli vicissim nutriant patrem suum. Utitur eodem Plato in Alcibiade primo. Sed nemo profecto venustius, nemo felicius quam Angelus Politianus in quodam epigrammate: Κοὔτι γε θαῦμα Εἴγε νέοι τὴν γραῦν ἀντιπελαργέομεν, id est Si nos Latini olim Graecorum literis educati, nunc Graeciam velut anum atque effoetam vicissim suas doceamus litteras. Porro hujusmodi officium, quod liberi vicissim in parentes collocant, Graeci unico verbo dicunt γηροβοσκεῖν, seu γηροτροφεῖν, et γηροκομεῖν. Extat in hanc sententiam hujusmodi senarius: Ἱκανῶς βιώσεις γηροβοσκῶν τοὺς γονεῖς, id est Vivax eris senes parentes confovens. 902. I, X, 2. Uno tenore Tenorem rei progressum vocant. Unde quae sui similia sunt sibique veluti perpetua quadam succedunt serie, horum eundem esse tenorem dicimus. M. Tullius libro De oratore perfecto: Isque uno tenore, ut aiunt, in dicendo fluit. Loquitur de aequabilitate dictionis, nulla varietate reficientis auditorum aures. Idem in libro De claris oratoribus: Unus enim tonus est orationis et idem stilus. Quo quidem loco haud scio an pro tono tenor legere praestiterit. 903. I, X, 3. In quadrum redigere In quadrum redigere dixit M. Tullius in eodem libro pro eo, quod est in ordinem aptamque structuram concinnare. Sumptum ab iis, qui arbores aut lapides mathematicis gnomonibus exaequant, ut undequaque congruant inter sese; proinde quod convenit quadrare dicimus. Vergilius Georgicôn libro tertio: Indulge ordinibus nec secius omnis in unguem Arboribus positis seco via limite quadret. 904. I, X, 4. De fece haurire M. Tullius in catalogo illustrium oratorum figura, mirum ni proverbiali, dicit de fece haurire pro eo, quod est sordida quaepiam ac plebeia nimisque humilia persequi. Usurpat hoc proverbium Atticus eo, quo dixi libro, in Ciceronem, qui tempus tereret in commemorandis oratoribus quibusdam obscuris ac nullius pene nominis. Mutuo sumptum a sordidis istis, qui vinum una cum ipsa fece hauriunt, ne quid omnino reliquum faciant in dolio, unde et plebis infimam fecem dicimus. 905. I, X, 5. In laqueum inducere In laqueum inducere et in casses inducere est arte sic concludere quempiam, ut jam nullum sit effugium. Qui mos fuit Socrati Platonico suis illis rogatiunculis eo depellere sophistas, ut negarent, quae prius affirmaverant, quae negaverant, affirmarent; denique nihil non dicerent. Quintilianus libro Institutionum quinto: Turbantur enim et a patronis diversae partis in laqueum inducuntur. Graeci, qui jam capti teneantur, ἐμβρόχους vocant. Ovidius: Decidit in casses praeda petita meos. Euripides in Hippolyto coronato: Κρεμαστοῖς ἐν βρόχοις ἠρτημένη, id est Pensilibus irretita cassibus. Ibidem paulo post: Λῦσαί τ’ ἄνασσαν ἐξ ἐπισπαστῶν βρόχων, id est Heram e tenacibus expedire cassibus. 906. I, X, 6. Boeotica sus Ἡ Βοιωτία ὗς, id est Boeotica sus. Vetustissimum adagium olim in stolidum et indoctum hominem jaci solitum usurpatur a Pindaro in Olympiacis: Ἔπειτ’ ἀρχαῖον ὄνειδος ἀλαθέσι / Λόγοις φεύγομεν, Βοιωτίαν ὗν. Admonet Aeneam chorodidascalum, ita curet canendum hymnum, ut vetus illud probrum veris rationibus liceat effugere, quod in amusos dici consueverit Βοιωτία ὗς. Interpres originem proverbii refert ad hunc modum. Qui priscis temporibus Boeotiam regionem incolebant, ὕαντες appellabantur, gens barbara et agrestis; proinde quidam depravata voce pro ὕαντας ὕας, id est sues appellabant. Idque scomma cessit in proverbium, ut primum in Boeotos diceretur, ab his in quosvis indoctos, inconditos moribusque rusticanis homines torqueretur Βοιωτία ὗς. Interpres citat eundem Pindarum ex Dithyrambis: Ἦν ὅτε σύας τὸ Βοιώτιον ἔθνος ἔλεγον, id est Erat cum Boeoticam gentem sues vocarent. Citat et ex Cratino: Οὗτοι δ’ εἰσὶ συβοιωτικὸν πεζοφόρον γένος ἀνδρῶν, id est Isti sunt Syboeoticum pedestre genus virorum, dictione ridicula composita ex sue et bove. In commentariis Graecorum inveni Βοιώτιος νοῦς, id est Boeoticus animus pro stupido brutoque. Plutarchus in commentario Περὶ τῆς σαρκοφαγίας indicat Atticos stupidi, bardi, insulsi denique et suis cognomen indidisse Boeotis, potissimum ob edacitatem. Cui adstipulatur Athenaeus libro decimo referens hos versus ex Eubulo: Πονεῖν μὲν ἄμμες καὶ φαγεῖν μὲν ἀνδρικοὶ Καὶ καρτερῆσαι, τοῖς δ’ Ἀθηναίοις λέγειν Καὶ μικρὰ φαγέμεν, τοὶ δὲ Θηβαῖοι μέγα, id est Sumus ad bibendum atque ad vorandum strennui, In his valemus, Athenienses dicere Prompti, edere pauca, multa Thebani solent. In Graecis versibus apparet πονεῖν scriptum pro πίνειν aut πιεῖν et μὲν prius pro γὰρ et τοὶ pro οἱ. Idem Eubulus in Europa: Κτίζε Βοιωτῶν πόλιν Ἀνδρῶν ἀρίστων ἐσθίειν δι’ ἡμέρας, id est Urbem paravit ille Boeotis viris, Diem per omnem ingurgitare strennuis. Rursus ex Eubuli altera fabula: Οὕτω σφόδρ’ ἐστὶ τοὺς τρόπους Βοιώτιος, id est Usque adeo mores obtinet Boeoticos. Idem approbat multis multorum auctorum testimoniis. Sunt autem inter se cognata vitia πολυφαγία et stoliditas. Atque hinc Herculem Thebanum edacem faciunt, sed eundem a literis alienissimum, adeo ut praeceptorem suum trucidarit. Fuit autem et hic Boeotus, nimirum Thebis natus. Rursum Plutarchus De daemonio Socratis: Ἀνεγείρειν τὸ κατὰ Βοιωτῶν ἀρχαῖον εἰς μισολογίαν ὄνειδος, id est Refricare vetus illud adversus Boeotios de litterarum odio probrum. Quanquam ipse Plutarchus Boeotus fuit, homo quidvis citius quam stupidus. Denique quoniam constat vel ob Romanum imperium latissime propagatum vel ob commercia negotiatorum voces Germanicae, Gallicae, Britannicaeque linguae fuisse mixtas, suspicor a Graecis ad nos dimanasse, quod hominem stupidum ac nullo mentis acumine praeditum vulgo dicimus bot pro Boeoto. Proprium enim huic linguae voces quamvis multarum syllabarum in unam syllabam contrahere. 907. I, X, 7. Impossibilia captas Ἀδύνατα θηρεῖς, id est Quae fieri non possunt venaris. In eum, qui molitur quod efficere non queat. Sumptum ab aucupio seu venatu praedarum, quas consequendi non sit facultas. Quod quidem inter adagiones non recensuissem, nisi repperissem in collectaneis Graecorum. Nam praeter metaphoram verbi θηρεῖς nihil sapit proverbii. Caeterum praeceptum est haud inutile. Siquidem, si recte praecipiunt Graeci, non esse tentandum de quo dubites, multo minus quod certum sit, te non assecuturum. Veluti si quis animi tranquillitatem opibus aut voluptatibus istis vulgaribus sibi comparare conetur aut veram eruditionem citra linguarum cognitionem, hic ἀδύνατα θηρεῖ. Pindarus in Nemeis: Κενεᾶν δ’ ἐλπίδων χαῦνον τέλος, id est Inanis spei sterilis exitus. Idem in Pythiis hymno tertio: Φρὴ δὲ καθ’ αὑτὸν αἰεὶ παντὸς ὁρᾶν μέτρον, id est Oportet autem apud sese semper cujusque rei videre modum. Interpres indicat hunc esse sensum, ne quis tentet majora suis viribus. Commemoratur inter Chilonis apophthegmata non esse tentandum, quod efficere non possis. Quaedam enim consilia magnifica sunt, sed ob hoc ipsum inutilia, quod ἀδύνατα. 908. I, X, 8. Cribro divinare Κοσκίνῳ μαντεύεσθαι, id est Cribro divinare, est conjectura sagaci rem deprehendere aut stulte de rebus occultis divinare. Lucianus in Pseudomante: Κοσκίνῳ τὸ τοῦ λόγου μαντευόμενος, id est Cribro, quod aiunt, vaticinans. Meminit et Theocritus in idyllio tertio: Εἷπε καὶ Ἀγροιὼ τἀλαθέα κοσκινόμαντις, id est Cribro vaticinans verum mihi dixit Agroeo. Porro genus hoc divinandi suspenso cribro in hodiernum usque tempus durat apud quosdam superstitiosos. Apud veteres vaticinia peragebantur cribro, lauro et tripode. 909. I, X, 9. Hydram secas Ὕδραν τέμνεις, id est Hydram secas. Est apud Platonem libro De republica quarto. Ἀγνοοῦνες, inquit, ὅτι τῷ ὄντι ὡς ὕδραν τέμνουσι, id est Ignari se revera tanquam hydram secare. Est autem hydram incidere ita unum aliquod incommodum tollere, ut in ejus locum alia plura recipias. Adagium natum a fabula hydrae Lernaeae, quam alii centum fuisse capitum aiunt, alii octo, e quibus unum erat immortale. Cum hoc monstro multum diuque conflictatur est Hercules, propterea quod uno reciso capite plura renascerentur. Plutarchus in commentario De fortuna Alexandri: Ὕδραν τέμνων ἀεί τισι πολέμοις ἀναβλαστάνουσαν, id est Hydram secans semper aliquibus bellis repullulantem. De Alexandro loquitur, cui uno bello confecto subinde aliud atque aliud exoriebatur. Cyneas cognita Romanorum multitudine identidem post acceptam cladem copias instaurantium dixit Pyrrhum sibi videri adversus Lernaeam hydram pugnare. Hinc Horatius in Odis: Non hydra secto corpore firmior Vinci dolentem crevit in Herculem. Accommodari poterit ad eos, qui litibus involvuntur nunquam finiendis. Lis enim litem parit et saepenumero pro una enecta tres subnascuntur. Seneca quodam in loco scribit negotia sordida, quae nos avocant a studio sapientiae, abrumpi posse, explicari non posse, quod negotium ex negotio seratur et occupationi occupatio, velut unda succedat undae. 910. I, X, 10. Ne ramenta quidem, ne festuca quidem Ne ramenta quidem ditior, hyperbole proverbialis cum alias aliquoties apud Plautum tum in Rudentibus: Nunquam Hercle hinc hodie ramenta fies fortunatior, perinde quasi dicas stupa ditior, ita ut vulgo loquuntur. Simili figura dixit Aristophenes in Lysistrata: Λιποῦσα μηδὲν ἐνθαδί, κινοῦσα μηδὲ κάρφος, id est Nihil hic cum reliquerit, moverit ne festucam quidem. Idem in Vespis: Ὕπνου δ’ ὁρᾶ τῆς νυκτὸς οὐδὲ πασπάλην, id est Interpres ait πασπάλην significare minutissimum quippiam. Quibusdam ea vox magnetem lapidem declarat. Subnectit eodem in loco consimilem figuram: Ἢν δ’ οὖν καταμύσει κἅν ἄχνην, id est Quod si vel achnen flexerit somno caput. Ἄχνη vero significat minutissimum ac levissimum illud, quod e spicis excussis evolat. Qua voce usus est Homerus Iliados Ε: Ὡς δ’ ἄνεμος ἄχνας φορέει ἱερὰς κατ’ ἀλωάς, id est Ut vento tenues sacra area jactitat achnas. Hebraicarum periti litarum affirmant – quam vocem Hieronymus vertit pulverem secutus Septuaginta, qui transtulerunt χνοῦν – idem Hebraeis sonare quod Graecis ἄχνη. 911. I, X, 11. Sacrum sine fumo Ἄκαπνος θυσία, id est Sacrificium absque fumo, de nimium tenui convivio et in quibus nihil cocti obsonii apponitur. Translatum a pauperculorum sacris, molas, thusculum, lac aut corollas offerentium, cum dii nidorem illum expectent una cum fumo subvolantem juxta Homerum. Lucianus in Amoribus: Βουφάγος μὲν ὁ δαίμων, ὧ Λυκῖνε, καὶ ταῖς ἀκάπνοις, ὥς φασι, τῶν θυσιῶν ἥκιστα τερπόμενος, id est Sane perquam edax deus est, Luciane, quique fumi expertibus sacris haudquaquam gaudeat. In eum sensum usus est Athenaeus: Ἄκαπνα γὰρ ἀεὶ ἀοιδοὶ θύομεν, id est Nam poetae semper sacra sine fumo sacrificamus. 912. I, X, 12. Non est curae Hippoclidi Οὐ φροντὶς Ἱπποκλείδῃ, id est Non est Hippoclidi curae, sive, ut carmen reddam, Non curat Hippoclides. Est enim versus iambicus dimeter catalecticus. Hoc adagio significabant se quippiam negligere neque magnopere laborare. Natum autem est ex historia, quam pluribus verbis narrat Herodotus in Eratone. Ut autem in pauca conferam: hic Hippoclides erat Tisandri filius, qui cum multis aliis juvenibus Clisthenis Sicyonii filiam ambiebat. Verum cum Clisthenes procos toto anno probaret et Hippoclides in convivio indecoram quandam saltationem aedidisset sublatis in altum pedibus, pater offensus inhonesto juvenis lusu ait: Ὦ παῖ Σισάνδρου, ἀπορχήσαό γε μὴν τὸν γάμον, id est Fili Tisandri, a nuptiis tua saltatione excidisti. At ille protinus respondit: Οὐ φροντὶς Ἱπποκλείδῃ, id est Haud curat Hippoclides. Ea vox, ut testatur Herodotus, in proverbium abiit. Id dictum in ipsum retorquet Herodotum Plutarchus in libello, quem adversus eum scripsit: Δοκεῖ μοι, καθάπερ Ἱπποκλείδης ὁ τοῖς σκέλεσι χειρονομῶν ἐπὶ τῆς τραπέζης, εἰπεῖν ἅν ἐξορχούμενος τὴν ἀλήθειαν· οὐ φροντὶς Ἱπποκλείδῃ, id est Videtur mihi velut Hippoclides cruribus manuum vice in mensa gesticulans, postquam a veritate desultavit dicere: non est curae Hippoclidi. Lucianus in Apologia: Ἱκανὸν ἅν εἴη μοι τὸ οὐ φτοντὶς Ἱπποκλείδῃ, id est Mihi suffecerit illud, quod dicitur, haud curat Hippoclides. Idem in Hercule: Καὶ ὁ Ἱπποκλείδης οὐ φροντιεῖ, id est Neque laborabit Hippoclides. Mentionem hujus adagii facit et Eustathius in Iliados Homericae primum librum scribens. Allusit huc Aristophanes in Vespis saepius repetens illud Ὀλίγον μοι μέλει, id est Leviter mihi curae est. 913. I, X, 13. Canis in praesepi Ἡ κύων ἐν τῆ φάτνῃ, id est Canis in praesepi. In eos dicitur, qui nec ipsi fruuntur re quapiam neque reliquos item sinunt uti, veluti si quis egregius codices inclusos diligenter adservet, quos nec ipse unquam evolvat nec aliis evolvendi faciat copiam. Quemadmodum canis in praesepi nec ipse vescitur hordeo et equum vetat vesci. Lucianus Adversus indoctum: Ἀλλὰ τὸ τῆς κυνὸς ποεῖς τῆς ἐν τῆ φάτνῃ κατακειμένης, ἣ οὔτε αὐτὴ τῶν κτιθῶν ἐσθίει οὔτε τῷ ἵππῳ δυναμένῳ φαγεῖν ἐπιτρέπει, id est Verum haud aliter facis quam canis ille in stabulo cubans, qui cum ipse non edat hordeum, tamen haud sinit equum, qui posset edere, id facere. Utitur eodem in Timone. Citatur apud Suidam in proverbiο Οὐδὲν πρὸς τὸν Διόνυσον, sed tacito auctoris nomine: Σῆ φάτνῃ προσάγεις τὸν κύνα καὶ πρὸς τὸν Διόνυσον ἄγεις οὐδέν, id est Ad praesepe ducis canem, nihil autem adducis ad Bacchum, hoc est adfers quae ad rem nihil attinent; ex his vero, quae pertinebant ad causam propositam, nihil adfers. Simile quiddam refert Athenaeus libro VI de gente quadam Galatarum, qui dicuntur Cordistae. Abominantur aurum nec important in suam regionem, nihilo secius tamen alios non desinunt eo spoliare. Aiunt eam gentem esse reliquias Galatarum, qui sub duce Brenno spoliarunt oraculum Delphicum, quos insecutus Bathanus dux inclementer tractavit. Hinc auri odium, cujus gratia tantum passi sint malorum, quod tamen aliis invident. 914. I, X, 14. Captantes capti sumus Αἱροῦντες Ἡρήμεθα, id est Captantes capti sumus. Cum res praepostere evenit, ut ipsi circumveniamur ab iis, quibus conabamur imponere. Id quod non raro solet usu venire, ut in eas incidamus pedicas, quas aliis struxeramus. Saepe fit, ut qui simulat amorem, quo puellam in amorem pelliciat, ipse vere incipiat amare. Et qui dat operam, ut invitatiunculis alium conetur efficere temulentum, ipse reddatur ebrius et qui finitimum moliatur imperio depellere, ipse suum amittat imperium. Sic et Horatius: Graecia capta ferum victorem cepit. Videtur eodem allusisse Plato, cum ita scribit in Theaeteto: Δοκεῖ μοι, ὧ Σώκρατες, μάλιστα ἁλίσκεσθαι ὁ λόγος ἁλισκόμενος, id est Mihi videtur, o Socrates, maxime capi ratio, quae captabat. Sophocles in Oedipo Coloneo: Γνῶθι δ’ ὡς ἔχων ἔχῃ καὶ σ’ εἸλε θηρῶνθ’ ἡ τύχη, id est Scito quod tenens teneris teque captantem invicem Fortuna cepit. Plautus in Epidico: Jam cauctor ipse captus est. Lucianus in Meretriciis dialogis: Καὶ ἑάλωκα ὁ κακοδαίμων καὶ συνείλημμαι πρὸς αὐτῆς, id est Et cepi miser et simul ab illa captus sum. Translatum a bello aut piscatione seu venatu. 915. I, X, 15. In venatu periit Festivius dixit Lucianus in Toxaride: Αὐτή τε ἀπώλετο ὑπὸ τῆς ἄγρας, id est Et ipsa venatu periit, hoc est dum adulescentem venatur studetque irretire, etiam ipsa sese perdidit. Quin etiam illa ipsa venari laudem, aucupari famam proverbiales sunt metaphorae velut expiscari pro sciscitari atque exquirere. 916. I, X, 16. In laqueos lupus Εἰς πάγας ὀ λύκος, id est In laqueos lupus. Cum improbus quispiam tandem in extremum adducitur discrimen. Etenim cum lupus animal sit insidiosissimum, applauditur ab omnibus, si quando contingat illum irretiri ac protinus acclamant omnes Εἰς πάγας ὀ λύκος. Refertur a Zenodoto. 917. I, X, 17. Annosa vulpes haud capitur laqueo Γέρων ἀλώπηξ οὐχ ἁλίσκεται πάγῃ, id est Vulpes anus laqueis capi haud ulli potest. Senarius proverbialis dicendus in eum, qui longa aetate multaque rerum experientia callidior est, quam ut arte dolisque capi queat. 918. I, X, 18. Vulpes haud corrumpitur muneribus Ἀλώπηξ οὐ δωροδοκεῖται, id est Vulpes non corrumpitur muneribus. Suidas hujus adagii Cratinum citat auctorem. De callidis ac versutis, quos haud facile sit objecto munusculo aut assentatiuncula pollicitisve fallere. Larus enim et aliae quaedam aves esca capiuntur, vulpes non item. Verbum autem δωροδοκεῖν sumptum est a concionibus aut judiciis, in quibus nonnulli pecunia corrupti dicunt sententiam. 919. I, X, 19. Atticus in portum Ἀττικὸς εἰς λιμένα, id est Atticus in portum. In eos dicebatur, qui illic virtutem ostentare solent, ubi tutum est atque ubi nihil opus. A nautis Atticis sumptum, qui portum ingressuri ostentandi sui gratia magnifice sese gerebant, in ipsa re, hoc est in praelio navali, non perinde strennui. 920. I, X, 20. Capra Scyria Αἵξ Σκuρία, id est Capra Scyria. Zenodotus hujus proverbii Chrysippum citat, tum auctorem tum interpretem. Convenit in eos, qui beneficium maleficio corrumpunt aut qui virtutes adjunctis vitiis contaminant atque obscurant quive recte instituta non recte finiunt. Veluti capra Scyria, quod fera sit, mulctrum quod lacte impleverat, ipsa rursus evertit atque hoc modo beneficium quod dederat, eadem perdidit. Alii putant dici in eos, unde plurimum emolumenti capitur, propterea quod ejus regionis caprae maximam lactis vim reddere dicantur. Id quod affirmat et Athenaeus Dipnosophistarum libro primo citans hoc Pindari carmen: Σκυρίας δ’ ἐς ἄμελξιν γάλακτος αἷγες ἐξοχώτατοι, id est Scyriae vero ad emulgendum lac caprae praestantissimae. 921. I, X, 21. Suspendio deligenda arbor In re vehementer indigna neque ullo pacto toleranda veteres arborem suspendio deligendam esse dicebant. Inde natum, quod olim in Theophrastum philosophum praecipuum meretricula quaedam nomine Leontium ausa sit scribere. Plinius Secundus in praefatione Historiarum naturae: Ceu vero nesciam adversus Theophrastum, hominem in eloquentia tantum ut nomen divinum inde invenerit, scripsisse etiam foeminam, et proverbium inde natum suspendio arborem eligendam. Hactenus Plinius. Finitimum huic est illud apud Euripidem in Alcestide: Ἄξια καὶ σφραγᾶς τάδε Καὶ πλεῖον ἥ βρόχῳ δέρην Οὐρανίῳ πελάσαι, id est Heus ista caede digna sunt. Vel potius, ut laqueo gulam Praefocet aliquis pendulo. Plautus in Curculione: Mea praeda illa est. Proin tu te in laqueum duas. Juvenalis: Ferre potes dominam salvis tot restibus ullam ? Et apud Plautum, qui vitae taedio tenebatur, optat nummum, quo restim emat. Cum haec aederem anno 1525, forte incidi in commentarios Caelii Rhodigini. Is dicit in hujusmodi explicatione caecutire multos ac se jactat omnem difficultatem explicuisse, cum nec ulla sis difficultas et si qua esset, nihil explicent ea, quae commemorat de suspendio crucis. Nec enim sontes sibi deligunt arbores, sed aguntur in crucem. Caeterum qui cogitant de consciscenda nece, solent alii aliud suspendii genus eligere, ut appareat illos hoc agere non impotentia mentis, sed certo destinatoque consilio. 922. I, X, 22. Minervae felem Ἀθηνᾶ τὸν αἴλουρον, id est Minervae felem, subaudiendum comparas. Cum multo inferiora cum praestantioribus comparantur, quod levicula quapiam in re conveniant. Quid enim habet Minerva dea cum fele commune praeter glaucorem oculorum ? Nam is oculorum color Minervae tribuitur, qui et noctuis adest et felibus. Unde apud Homerum etiam epitheton γλαυκῶπις Ἀθήνη. Est et hoc felibus commune cum noctuis, quod et noctu cernunt et pariter insidiantur muribus. Refertur apud Zenodotum et Suidam. Etymologus indicat discrimen orthographiae, quo Ἔλουρος pro gente – est enim Scythiae a paludibus dicta – scribitur per ε, pro animante per diphthongum εἴλουρος, quasi dicas torquicaudam aut trahicaudam, quod tamen apud auctores video negligi. 923. I, X, 23. Vorsuram solvere Vorsuram solvere dicitur, qui sic e praesentibus malis extricat sese, ut aliis gravioribus impediatur. Nam Donato vorsuram facere est aes alienum alieno aere solvere aut minore foenore majorem acceptam percuniam occupare; hinc ducta voce, ut auctor est Festus Pompeius, quod vertant creditorem. Terentius in Phormione: In eodem luto haesitas, vorsuram solves, Praesens quod fuerat malum, in diem abiit, plagae crescunt. Cicero ad Atticum: Admirabilis abstinentia ex tuis praeceptis, ut verear, ne illud quod tecum permutavi, versura mihi solvendum sit. In oratione pro L. Flacco: Negavit sese omnino ullam versuram fecisse Romae. Seneca De beneficiis libro V: Domi, quod aiunt, versura fit et velut lusorium nomen statim transit. Idem libro II, epistola ultima: Ut ut se res habet, ab Epicuro versura facienda est, id est ab Epicuro sumendum est mutuum, quo tibi satis faciam. Idem simili tropo dixit libro primo, epistola quarta: Sed ut epistolae finem imponam, accipe quod hodierno die mihi placuit et hoc quoque ex alienis hortis sumptum est. Lactantius libro II Institutionum usus est hoc proverbio. Cum igitur, inquit, ortum rerum tribuis naturae ac detrahis deo, in eodem haesitans luto versuram solves. Explicuit eleganter hanc metaphoram Demosthenes in Olynthiaca prima: Δέδοικα, ὧ ἄνδρες Ἀθηναῖοι, μὴ τὸν αὐτὸν τρόπον ὤσπερ οἱ δανειζόμενοι ῥᾳδίως ἐπὶ τοῖς μεγάλοις τόκοις μικρὸν εὐπορήσαντες χρόνον ὕστερον καὶ τῶν ἀρχαίων ἀπέστησαν, οὕτω καὶ ἡμεῖς ἅν ἐπὶ πολλῷ φανῶμεν ἐρρᾳθυμηκότες, καὶ ἅπαντα πρὸς ἡδονὴν ζητοῦντες, πολλὰ καὶ χαλεπὰ Ὠν οὐκ ἠβουλόμεθα ὕστερον εἰς ἀνάγκην ἔλθωμεν ποιεῖν; καὶ κινδυνεύσωμεν περὶ τῶν ἐν αὐτῆ τῆ χώρᾳ, id est Vereor, Athenienses, ne quemadmodum hi, qui contrahunt aes alienum facile magnis usuris, ad breve tempus divites sunt, paulopost etiam a principali summa excutiuntur, itidem et nos, si diutius videamur negligentes cunctaque ad voluptatem quaerentes, paulopost in necessitatem veniamus, ut nobis multa etiam acerba sint facienda, quae nequaquam voluerimus, deque hoc ipso loco periclitemur. 924. I, X, 24. Animam debet Σὴν ψυχὴν ὀφείλει, id est Animam debet. Donatus proverbium esse admonet de eo, qui immodico aere alieno teneatur, ut plus quam omneis facultates debeat ac denique seipsum debeat. Terentius in Phormione: Quid si animam debet ? Erat enim antiquitus lex, ut qui solvendo non esset, is nexus addiceretur creditori, luiturus corpore, id est opera, quod aere non posset. Extat apud Gellium lex duodecim tabularum, quae jubebat dissecari corpus ejus, qui multis creditoribus deberet nec esset solvendae rei. 925. I, X, 25. Summum jus, summa injuria Summum jus, summa injuria, hoc est tum maxime disceditur ab aequitate, cum maxime superstitiose haeretur legum literis. Id enim summum jus appellant, cum de verbis juris contenditur neque spectatur, quid senserit is, qui scripsit. Nam voces ac litterae quasi legum summa cutis est. Eam ineptiam quorundam superstitiosorum juris interpretum copiose simul et eleganter illudit M. Tullius in actione Pro Murena. Terentius: Verum illud, Chreme, Dicunt jus summum saepe summa malitia est. M. Tullius Officiorum libro primo: Ex quo illud summum jus, summa injuria factum est jam tritum sermone proverbium. Columella primo Rei rusticate libro: Nec sane est vindicandum nobis quicquid licet. Nam summum jus antiqui summam putabant crucem. Citatur et Celsus adolescens libro Pandectarum quadragesimo quinto, titulo De verborum obligatione, capite Si servum Stichum, qui scripserit quaestionem esse de bono et aequo, in quo genere plerunque sub auctoritate juris scientiae periculose erratur. Itidem Paulus libro quinquagesimo, titulo De regulis juris: In omnibus quidem, maxime tamen in jure aequitas spectanda est. Simili figura Seneca libro De ira primo dixit summo animo: Si intelligis non ex alto venire nequitiam, sed summo, quod aiunt, animo inhaerere. 926. I, X, 26. Ne ignifer quidem reliquus est factus Οὐδὲ πυρφόρος ἐλείφθη, id est Ne ignifer quidem superfuit, ubi significamus omneis ad unum interiisse, adeo ut ne ei quidem sit parcitum, qui ignem praeferat exercitui. Nam priscis mos erat, ut vates aciem praecederet lauro coronatus ac facem gestans. Ab hoc belli vim abstinebant utrinque, quod nefas ducerent in virum sacrum ferrum stringere. Proinde si crudelem aliquam stragem significare voluissent, ne ignifero quidem parcitum aiebant. Meminit hujus adagii Eustathius Iliados Μ enarrans hos Homeri versus: Οὐκέτ’ ἔπειτ’ ὀίω οὐδ’ ἄγγελον ἀπονέεσθαι Ἄψορρον προτὶ ἄστυ, id est Haud equidem fore credo, uti sit rediturus ad urbem Hinc posthac aliquis vel nuntius. Admonet hoc quoque figuram habere proverbialem Οὐδὲ ἄγγελος ὑπέλειφθαι, id est Ne nuntius quidem relictus est, quoties significamus ad unum omnes extinctos, ut ne unus quidem effugerit, qui rem gestam renuntiaret. Nam is vel dedita opera relinqui solet ab hoste. 927. I, X, 27. Πανωλεθρία Huic affine est πανωλεθρία, qua voce significabant internicionem et ejusmodi perniciem, ut nihil omnino reliquum fieret. Thucydides in septimo Historiae suae libro: Κατὰ πάντα γὰρ πάντες νικηθέντες καὶ οὐδὲν ὀλίγον ἐν οὐδενὶ κακοπαθήσαντες πανωλεθρίᾳ δὴ τὸ λεγόμενον καὶ πεζὸς καὶ νῆες καὶ οὐδὲν ὅτι οὐκ ἀπώλετο, id est In omnibus omnino victi et nihil mediocre ulla in re passi, sed internicione jam, quod dici solet, et pedites et naves et denique nihil erat, quod non periret. Venustius erit, si a bello, naufragio, incendio ac similibus casibus alio detorqueatur. Veluti si dicas libidinem magnam quidem esse pestem Christianae religionis, verum avaritiam prorsus πανωλεθρίαν esse pietatis. Et Graecarum litterarum imperitiam omnium bonarum disciplinarum fuisse πανωλεθρίαν. Non dissimili forma Cicero In Pisonem templum Castoris appellat bustum omnium legum ac religionum, quod ibi fuerit oppressa legum auctoritas ac religionum cultus. 928. I, X, 28. Thracium commentum Θρᾳκεία παρεύρεσις, id est Thracium commentum, sive inventum. Apud Zenodotum legitur torquendum in eos, qui pacta eludunt callido vafroque aliquo commento. Porro unde id proverbium natum fuerit, indicat Strabo libro Geographiae nono ex Ephoro auctore. Thraces pactis cum Boeotiis aliquot dierum induciis, nihilo segnius incursiones agebant nocturno tempore. Hos cum propulsassent Boeotii atque expostularent, quod violassent inducias, responderunt Traces se nihil praeter pacta fecisse, pactos enim esse de diebus, noctibus incursasse. His ferme similia refert Zenodotus, nempe Thraces constitutis decem dierum induciis noctu impressionem fecisse in Boeotios jam negligentius agentes induciarum fiducia, atque ex his nonnullos trucidasse, aliquot vivos abduxisse, deinde expostulantibus de violatis pactis Boeotiis respondisse dies, non noctes pacto contineri. Ea res proverbio locum fecit Θρᾳκεία παρεύρεσις, id est Thracium inventum. Est enim proprie παρεύρεσις excogitata cavillatio, qua pactum eludimus, quas Plautus sutelas vocat. Et Terentius: Ne quid suo assuat capiti. Addunt enim extra pactionem commenti quippiam, quo rem omnem subvertunt. 929. I, X, 29. Romanus sedendo vincit Romanus sedendo vincit. Vetus proverbium in eos, qui tranquilli atque ociosi tamen quae volunt efficiunt aut qui non viribus, sed arte rem gerunt. Marcus Varro libro De re rustica primo, capite secundo: Vultis igitur interea vetus proverbium, quod est Romanus sedendo vincit, usurpemus, dum iste venit ? Ex historia Fabii Cunctatoris natum arbitror, qui Hannibalem juveniliter exultantem sua patientia fregit, de quo extat versus ille Ennianus: Unus qui nobis cunctando restituit rem. Citatur apud Ciceronem in Catone Majore. Usurpatus est divinitus a Marone libro VI. Quanquam Livius libro De bello Macedonio primo refert simile quiddam de Sulpicio consule. Quibus, inquit, si undique circumventus copiis foret, sedentem Romanum debellaturum credi potuerit. 930. I, X, 30. Scopum attingere Συγχάνειν τοῦ σκοποῦ, id est Scopum attingere. Est voti compotem fieri aut conjectura rem ipsam assequi. Lucianus in Icaromenippo: Καὶ οὐκ ἀπὸ σκοποῦ εἴκασας, id est Tuaque conjectura haud procul abest a scopo et ἀποτυγχάνειν τοῦ σκοποῦ, id est non attingere scopum et διαμαρτάνειν τοῦ σκοποῦ, id est aberrare a scopo atque id genus aliae figurae omnes proverbium sapiunt. Hoc adagio festiviter usus est Diogenes in puerum saxa in crucem jaculantem. Euge, inquit, continges tandem aliquando scopum. Pindarus in Nemeis hymno nono: Ἀκοντίζων σκοποῦ ἄγχιστα Μοισᾶν, id est Proxime jaculans ad scopum Musarum. Idem hymno sexto: Ἔλπομαι Μέγα εἰπὼν ἄντα σκοποῦ τυχεῖν, id est Spero, quod magna pollicitus scopum attingam. Dicitur est Ἔξω σκοποῦ βάλλειν, hoc est Extra scopum jaculari, ubi quis loquitur aliena ab eo, quod agitur. Usus est Gregorius Nazianzenus in Monodia. 931. I, X, 31. Simia non capitur laqueo Ὁ πίθηκος οὐχ ἁλίσκεται βρόχῳ, id est Simia non capitur laqueo. In callidos tergiversatores dici solitum, qui coargui non queunt. Id olim dictum est in Heraclidem, qui per imprudentiam perperam citarat ex Dionysio, quod erat apud Sophoclem. Missum est exemplar, ut ibi conspecto carmine agnosceret suum errorem. Hic quoque tergiversanti nec lapsum agnoscenti dicentique casu fieri posse, ut in diversis poetis versus consentiant, scripsit quispiam simiam haud capi laqueo. Auctor Diogenes Laertius. Carmen Graecum sic habet: Γέρων πίθηκος οὐχ ἁλίσκεται πάγῆ· Ἁλίσκεται μέν, μετὰ χρόνον δ’ ἁλίσκεται, id est Laqueo vetustus simius non prenditur, Capitur quidem ille, capitur autem serius. 932. I, X, 32. Largitio non habet fundum M. Tullius libro Officiorum secundo Omnino, inquit, meminisse debemus id, quod a nostris hominibus saepissime usurpatum jam in proverbii consuetudinem venit, largitionem fundum non habere. Quo dicto significabant stulta liberalitate quantaslibet opes exhauriri vel effluere potius. Translatum videtur a pertuso dolio Danaidum apud inferos. Quae fundo carent Graeci vocant ἀπύθμενα. Unde Parthenius apud Athenaeum libro undecimo ἀπύθμενον φιάλην dixit. 933. I, X, 33. Inexplebile dolium Ἄπληστος πίθος, id est Inexplebile dolium. Varius est hujus adagionis usus. Quadrat enim primus εἰς τοὺς ἀδδηφάγους, id est in glutones edacesque, congruentius autem in istos bibacitate inexplebili, qui quo plus biberint, hoc plus sitiunt, quemadmodum olim dictum est de Parthis. Sic enim Festus sensisse videtur, qui citat nescio quem, – nam locus mutilus est – qui dolium pertusum dixerit, cum ventrem significaret. Quanquam natura quoque venter inexplebilis est, quod quicquid per os infuderis, id aliis viis excernitur. Quadrabit et in obliviosum, cui si quid eruditionis infundas, protinus effluit, quique prius obliviscatur quam perdidicerit; cujusmodi Strepsiadem facit Aristophanes in Nebulis. Ὅστις σκαλαθυρμάτι’ ἄττα μικρὰ μανθάνων Σαῦτ’ ἐπιλέλησται πρὶν μαθεῖν, id est Hujusmodi minutulas qui argutias Prius atque didicit, dedidicerit immemor. Sic propemodum usus est Plautus in Pseudolo: In pertusum ingerimus dolium, operam ludimus. Competet etiam in homines praeter modum profusos, quemadmodum indicavit Aristoteles libro Oeconomicorum primo: Καὶ γὰρ τὸ κτῆσθαι δυνατὸν χρὴ εἷναι καὶ φυλάττειν, εἰ δὲ μή, οὐδὲν ὄφελος τοῦ κτᾶσθαι. Σῷ γὰρ ἠθμῷ ἀντλεῖν τοῦτ’ ἐστιν καὶ ὁ λεγόμενος πίθος τετρημμένος, id est Siquidem oportet ejusmodi esse, qui norit et parare et parata tueri. Alioqui nihil profuerit parasse, propterea quod hoc sit cribro haurire, quodque proverbio dicunt pertusum dolium. Congruit item in avaros, quorum cupiditatibus nihil est satis, verum quo magis impleantur opibus, hoc magis inanes esse videntur. Quod eleganter illo Solonis carmine testatum est apud Plutarchum in libello Περὶ φιλοπλουτίας: Πλούτου δ’ οὐδὲν τέρμα πεφασμένον ἀνθρώποισι, id est Non est fixus opum finis mortalibus ullus. Zenodotus et Tartarum ipsum recte accipi inexplebile dolium putat, quod tot milibus defunctorum nunquam expleatur. Et sapiens ille Hebraeus hunc inter insatiabilia nominat. Quadrabit et in eos, qui male ab aliis rapiunt, quae male item profundant in alios. Usurpatur et de frustra laborantibus, quemadmodum alio demonstratum est loco, velut apud Catullum: Dolia virgineis idem ille repleverit urnis. Adagium natum a notissima fabula puellarum Danaidum, quae ob sponsos necatos has poenas apud inferos dare dicuntur, ut situlis perstillantibus aquam hauriant atque in dolium item pertusum infundant, gravi nimirum sed inutili labore. Cujus fabulae mentionem facit Horatius in Odis: Et inane lymphae Dolium fundo pereuntis imo. Item Tibullus: Et Danai proles, Veneris quae numina laesit, In cava Lethaeas dolia portat aquas. Meminit hujus Lucianus in Timone. Et Aristoteles libro Politicorum sexto. Rursus Lucianus in Hermotino: Ἐπιρρεῖ γὰρ κατὰ τὴν παροιμίαν τὸ πρᾶγμα ἐξαντλούμενον ἐς τὸ ἔμπαλιν ἥ ὁ τῶν ΔαναἹδων πίθος, id est Affluit enim, dum exhauritur negotium laborque, et contra fit atque in Danaidum dolio. Usurpavit et Plato cum aliis aliquot locis tum in Gorgia. 934. I, X, 34. Cum adsit ursus, vestigia quaeris Ἄρκτου παρούσης τὰ ἴχνη ζητεῖς, id est Ursi praesentis vestigia quaeris. De iis dicitur, qui timiditate praesens negotium declinant atque ad alias nugas dilabuntur. Translatum a formidolosis venatoribus, qui se dissimulant sensisse ursum et vestigia persequi fingunt, quo absint a periculo. Hoc genus homines Plato De republica libro quinto scripsit similes esse τοῖς κυνιδίοις, ἃ τοὺς λίθους δάκνει τῶν βαλόντων οὐχ ἁπτόμενα, id est catulis, qui lapides mordent, cum eos, qui jecerint, non ausint attingere. Ab hoc non est alienum quod scribit Plutarchus in vita Luculli. Nam illum cum hortaretur Archelaus, ut relicto hoste in Pontum trajiceret, sic enim forte, ut protinus omnium rerum potiretur Οὐκ, ἔφη, δειλότερος εἷναι κυνηγῶν, ὥστε τὰ θηρία παρελθὼν ἐπὶ κενοὺς αὐτῶν φωλεοὺς βαδίζειν, id est Negavit se timidiorum esse venatoribus, ut praeteritis feris ad inania illarum lustra vellet ire. 935. I, X, 35. Boni ad bonorum convivia ultro accedunt Αὐτόματοι δ’ ἀγαθοὶ ἀγαθῶν ἐπὶ δαῖτας ἵενται, id est Sponte bonis mos est convivia adire bonorum. Hexameter proverbialis tum usurpandus, ubi vir bonus fiducia virtutis et amicitiae, quae generalis inter omneis probos intercedit, ad sui similem accedit non expectatis vulgaribus istis invitatiunculis. Quidam natum putant ab Hercule, qui cum Ceti Trachenii domum invocatus inviseret, hunc versiculum primus dixerit. Fertur et trimeter iambicus in eandem sententiam: Ἀκλητὶ κωμάζουσιν εἰς φίλους φίλοι, id est Conviva amico amicus ultro etiam venit. Tacite notavit adagium Homerus in secundo Iliados: Αὐτόματος δέ οἱ ἦλθε βοὴν ἀγαθὸς Μενέλαος, id est Illi vocalis Menelaus venerat ultro. Scholiastes indicat hoc verbo fuisse significatam Menelai fortitudinem in bello. Exilis enim vox formidolosum arguit et βοή apud Graecos interdum bellum declarat quemadmodum et hodie apud Germanos. Zenodotus in collectaneis diversa sententia citat hoc adagium ex Eupolidis comoedia, cui titulus Chrysogenes: Αὐτόματοι δ’ ἀγαθοὶ δειλῶν ἐπὶ δαῖτας ἴασιν, id est Ultro adeunt hominis timidi convivia fortes. Idem ferme significat Plato in Symposio: Ἵνα καὶ τὴν παροιμίαν διαφθείρωμεν μεταβαλόντες, ὡς ἄρα καὶ ἀγαθῶν ἐπὶ δαῖτας ἴασιν αὐτόματοι ἀγαθοί, id est Ut et proverbium perdamus hunc ad modum invertentes: Boni ad bonorum convivia ultro veniunt. Sentire videtur Plato Homerum fecisse Menelaum deteriorem ad praestantioris accessisse convivium, quod Agamemnon bello valuerit, Menelaus fuerit imbellis. Citatur hic locus et ab Athenaeo libro quarto. Tametsi non hanc opinor Homeri mentem fuisse, cum virtutis addat elogium Βοὴν ἀγαθὸς Μενέλαος, id est Voce bonus Menelaus, et cum aliquot locis illum fortissime rem gerentem inducat, alicubi etiam ἀρηιφίλου cognomento honestet. Apud Athenaeum libro primo ex Cratino quidam, qui invocatus ad convivium accesserat, ita loquitur: Ἀγαθὸς ἅν πρὸς ἀγαθοὺς ἄνδρας ἑστιασόμενος ἧκον. Κοινὰ γάρ τὰ τῶν φίλων, id est Bonus enim ad bonos viros convivaturus veni. Nam res amicorum communes. 936. I, X, 36. In puteo cum canibus pugnare Ἐν φρέατι κυσὶ μάχεσθαι, id est In puteo cum canibus pugnare. Dici solitum, ubi cuipiam negotium incidit cum homine rixoso et contentioso, a quo se nequeat extricare. Effertur etiam hoc pacto: Ἐν φρέατι κυνομαχεῖν voce composita. 937. I, X, 37. Mihiipsi balneum ministrabo Ἐμαυτῷ βαλανεύσω, id est Ipse mihi balneator ero, ubi quis suis ipsius inservit commodis. Aut ubi quis non expectato alieno officio ipse suum agit negotium. Aristophanes in Pace: Ἀλλ’ εἰ ταῦτα δοκεῖ, κἀγὼ ᾿μαυτῷ βαλανεύσω, id est Balneum et ipse mihi, si haec vobis grata, pararo. Interpres admonet transtalum a balneis, in quibus cessante balneatore ipsi, qui lavant, aquam hauriunt atque infundunt. Zenedotus putat et ad eos referri posse, qui glandes in ignem injectas coquunt. Fortassis haud absurde referetur ad glandium excussores. Nam Graecis βαλανεύς balnearium cauponem significat, βάλανος glandem. Atque hinc anceps proverbii interpretatio. 938. I, X, 38. Vir fugiens haud moratur lyrae strepitum Ἀνὴρ δὲ φεύγων οὐ μένει λύρας κτύπον, id est Hunc, qui fugit, strepitus lyrae haud remorabitur. Senarius proverbialis in eos, qui in rebus periculosis ac seriis properandi studio negligunt leviora. Nam qui fugit in bello, non putat sibi liberum ac vacuum, ut cantorem aliquem auscultet. Idque ad complures res accommodari potest. Veluti si dicas non esse rebus frivolis ac voluptuariis nugandum, cum haec vita tot periculis sit obnoxia. In hanc sententiam eleganter Seneca in epistola quadam ad Lucilium Transcurramus, inquit, solertissimas nugas et ad illa, quae nobis aliquam opem sunt latura, properemus. Nemo, qui obstetricem parturienti filiae sollicitus accersit, edictum et ludorum ordinem perlegit. Nemo, qui ad incendium domus suae currit, tabulam latrunculariam perspicit, ut sciat quomodo alligatus exeat calculus. At, me hercule, undique tibi omnia nuntiantur et incendium domus et periculum liberorum et obsidium patriae et bonorum direptio. Adjice his naufragium motusque terrarum et quidquid aliud timeri potest. Inter ista districtus rebus nihil aliud quam animum oblectantibus vacas. Plutarchus in libello quem scripsit de εἰ Delphico: Οὐ ναύβλα κωκυτοῖσιν, οὐ λύρα φίλη, id est Ingrata naubla, ingrata lugenti lyra. Concinit huic dictum Ecclesiastici Musica in luctu importuna narratio. 939. I, X, 39. Caninum prandium Caninum prandium proverbio dicebatur abstemium et in quo nullum vinum biberetur, propterea quod peculiari naturae proprietate canes a vino abhorrent. Id adagii refertur ab A. Gellio libro Noctium Atticarum decimotertio, capite ultimo his quidem verbis: Ejus autem loci, in quo id proverbium est, verba haec sunt – nimirum ex M. Varronis Satyrarum libro, qui ὕδωρ κρύον, id est aqua rigens inscribitur – Non vides apud Mnesteum scribi tria genera esse vini, nigrum, album, medium, quod vocant κιρρόν, id est gilvum, novum, vetus, medium ? Et efficere nigrum virus, album urinam, medium πέψιν, id est concoctionem ? Novum refrigerare, vetus calfacere, medium vero esse prandium caninum ? Quid significet, inquit Gellius, prandium caninum, rem leviculam diu et anxie quaesivimus. Prandium autem abstemium, in quo nihil vini potatur, caninum dicitur, quoniam canis vino caret. Cum igitur medium vinum appellasset, quod neque novum neque vetus esset, et plerunque homines ita loquantur, ut omne vinum aut novum esse dicant aut vetus, nullam vim habere significavit neque novi neque veteris, quod medium esset. Idcirco pro vino non habendum, quia neque refrigeraret neque calfaceret. Hactenus Gellius. Plutarchus in Symposiacis scribit Theophrastum joco vocare solitum ἄοινα συμπόσια τὰ κουρεῖα, quemadmodum alias admonuimus. 940. I, X, 40. Vir fugiens et denuo pugnabit Ἀνὴρ ὁ φεύγων καὶ πάλιν μαχήσεται, id est Qui fugerit, rursum ille praeliabitur. Senarius proverbialis, quo monemur non protinus abjicere animum, siquid parum feliciter successerit. Nam victos posse vincere. Proinde Homerus ἑτεραλκέα νίκην vocat, id est vicissim nunc apud hoc, nunc apud illos pollentem. Apud eundem Iliados Θ Alexander sic loquitur Hectori: Νίκη δ’ ἐπαμείβεται ἄνδρας, id est Alterna viris victoria cedit. Idem alibi Iliados Γ: Νῦν μὲν γὰρ Μενέλαος ἐνίκησεν ξὺν Ἀθάνῃ Κεῖνον δ’ αὖτις ἐγώ, id est Palladis auxilio nunc victor abit Menelaus, Illum ego sed posthac pugna superaro vicissim. Demostheni probro datum est ab inimicis, quod in eo praelio, quo Philippus, Macedonum rex, Athenienses apud Cheroneam vicit, clypeo abjecto fugisset eaque gratia ῥίψασπις ignominioso cognomine vocatus. Verum id probri Demosthenes, homo non admodum verecundus, proverbiali notissimoque versiculo legitur eludere solitus: Ἀνὴρ ὁ φεύγων καὶ πάλιν μαχήσεται. Huic confine est illud Davi Terentiani: Hac non successit, alia aggrediamur via. Usurpat adagium Tertullianus in libro De fuga in persecutione. Sed omissis, inquit, quidam divinis exhortationibus illum magis Graecum versiculum secularis sententiae sibi adhibent. Qui fugiebat rursus praeliabitur, ut et rursus forsitan fugiat. Et quando vincet qui, cum fugerit, victus est ? 941. I, X, 41. Ex stipula cognoscere Ἐκ τῆς καλάμης γινώσκειν, id est Ex stipula judicare, dicimur, quoties e vestigiis quibusdam in senecta reliquis conjecturam facimus, cujusmodi quis fuerit in adolescentia translata metaphora ab segetibus. Homerus in Ξ Odysseae: Ἀλλ’ ἔμπης καλάμην γέ σ’ ὀίομαι εἰσορόωντα Γινώσκειν, id est Attamen inspecta stipula te suspicor illud Conjicere. Utitur hoc adagio Lucianus in Pseudomante, quem nos olim Latinum fecimus. Aristoteles in Rhetoricis καλάμην senectam interpretatur. Ὅταν γάρ, inquit, τὸ γῆρας εἷπε καλάμην, ἐποίησε μάθησιν καὶ γνῶσιν διὰ τοῦ γέροντος, ἄμφω γὰρ ἀπηνθηκότες, id est Etenim cum senecta dixit culmum, senem ostendit ac repraesentavit. Nam utrique defloruerunt. Aristophanes in Vespis non dissimili figura usus est: Ἀλλὰ ἐκ τῶν λειψάνων Δεῖ τῶνδε ῥώμην νεανικὴν ἔχειν Verum e reliquiis robur horum colligi Juvenile oportet. Dicimus item ex fragmentis, ex ruina rem, cujusmodi fuerit, conjectare. 942. I, X, 42. Eodem cubito Αὐτῷ πήχει, id est Eodem cubito, hoc est eadem regula, eadem mensura. Utitur hoc aliquoties Lucianus cum alias tum in libello De ratione conscribendae historiae: Καὶ ὅλως πῆχυς εἸς καὶ μέτρον ἀκριβές, id est In summa cubitus unus atque exacta regula. Aristophanes in Ranis: Καὶ γὰρ ταλάντῳ μουσικὴ σταθμήσεται Καὶ κανόνας ἐξοίσουσι καὶ πήχεις ἐπῶν, id est In lance enim librabitur poetica Promentque regulas cubitosque carminum. Non dissimili figura dixit Cornelius Tacitus libro De oratoribus in praefatione, cum ait se quae a praesantissimis viris acceperat, iisdem numeris iisdemque rationibus persequi velle. Plinius Epistolarum libro VIII dixit pari libra. Illud fortasse παρεργότερον, at non inutile fuerit admonere plerasque metaphoras a mensuris ductas esse proverbiales ut pensiculare rem, pensitare factum, rependere beneficium, remetiri gratiam, librare negotium, expendere causam, renumerare beneficium, aequilibrium officii, retaliare convicium atque id genus alias. 943. I, X, 43. Monstrari digito Δείκνυσθαι τῷ δακτύλῳ, id est Monstrari digito, pro eo, quod est insignem esse, hodie quoque proverbio vulgari dictitant. Horatius in Odis: Quod monstror digito praetereuntium. Persius: At pulchrum est digito monstrari et dicier hic est. Lucianus in Harmonide: Καὶ τὸ ἐπίσημον εἷναι ἐν πλήθεσι καὶ δείκνυσθαι τῷ δακτύλῳ, id est In turba insignem esse digitoque demonstrari. Natum videri potest ab eo, quod in vita Diogenis narrat Laertius. Cum hospites quidam Athenas advenissent, ut Demosthenem, cujus famam acceperant domi, conspicerent, Diogenes τὸν μέσον δάκτυλον ἐκτείνας, οὗτος ὑμῖν, ἔφη, ἐστὶν ὁ Ἀθηναίων δημαγωγός, id est medio porrecto digito, hic est vobis, inquit, ille Atheniensium concionator simul significans Demosthenem et gloriae avidum et moribus contaminatis. 944. I, X, 44. Ne altero quidem pede Μηδὲ τὸν ἕτερον πόδα, id est Ne alterum quidem pedem discedere. Lucianus in Harmonide. Idem in Sectis: Οὐδὲ πώποτε ἐξ Αἰθιοπίας τὸν ἕτερον πόδα προελθών, id est Qui ex Aethiopia nunquam vel alterum promoverit pedem. Annumerandum illis, quae retulimus alibi latum digitum et latum pedem, latum unguem, quibus vel consensus opinionum vel studii assiduitas significatur, veltu illo nocte dieque, quod aliter extulit T. Livius belli Macedonici primo: Alii in castris sine stationibus per somnum vinumque diem noctibus aequabant. 945. I, X, 45. Ex diametro opposita. Diametro distant Ἐκ διαμέτρου, id est Ex diametro. De vehementer inter se pugnantibus olim dicebatur sumpta metaphora a geometris, apud quos perfectissima oppositio ex diametro est. Lucianus in Tyranno: Ἐκ διαμέτρου γὰρ οἱ βίοι φασίν, id est Nostra enim et illorum vita ex diametro, quemadmodum aiunt, inter se distant. Athanasius in libro quodam de synodo Nicaena: Οἳ κατὰ διάμετρον, ὡς ἔπος εἰπεῖν, ἀντίκεινται τῆ Σαβελλίου γνώμῃ, id est Qui juxta diametrum, ut ita loquamur, adversantur Sabellii sententiae. Basilius in epistola quadam ad Athanasium κατὰ διάμετρον dixit. Diametrus enim est recta linea figuram, qua longissime patet, ex aequo secans, velut diametrus orbis est, quae sic a summo ad summum tenditur circulum, ut per centrum eat, definitore Macrobio in Somnium Scipionis libro secundo. Nec ab hoc dissentit Euclidis diffinitio; Latini lineam hanc dimetientem vocant. Nam Graecis διάμετρος παρὰ τὸ διαμετρεῖν, id est a dimetiendo. Nominis causam reddit Aristoteles in Problematis, sectione XV, problemate II. Cognatum est illi, quod alio recensuimus loco Δὶς διὰ πασῶν. 946. I, X, 46. Audi, quae ex animo dicuntur Ἄκουε τἀπὸ καρδίας, id est Audi, quae dicuntur ex animo. Nam seria, quaeque citra dissimulationem dicuntur, ex animo dici dicuntur eaque ex corde proficisci vulgus ait. Lucianus in Jove Tragoedo: Οὐκοῦν ἀκούετε, ὧ θεοί, τά γε ἀπὸ καρδίας φασίν, id est Itaque audite, dii, nimirum ex animo dicenda, sicuti proverbio dicitur. Nam adulatorum et simulantium oratio in faucibus nascitur, non in corde. Plutarchus in commentario, quem inscripsit Quo pacto quis possit assentatorem ab amico dignoscere, refert hos senarios: Ἐμοὶ γὰρ εἴη πτωχός, εἰ δὲ βούλεται, Πτωχοῦ κακίων, ὅστις ὥν εὔνους ἐμοὶ Υόβον παρελθὼν τἀπὸ καρδίας ἐρεῖ, id est Mendicus utinam sit mihi vel, si libet, Mendicum et infra, qui mihi volens bene Timore posito possit ex animo loqui. Addit hoc haud facile dici a divitibus ac principibus, quibus modis omnibus est invisa veritas neque quicquam ferunt aures delicatae, nisi quod assentatione multa conditum sit et adulationem sapiat. Ad hanc figuram pertinet illud Plautinum corde amare, item illud persequi corde, animo et viribus; utrunque est in Captivi duo. Contrarium est huic a summis labris, pro eo, quod est non ex animo. Seneca in Epistolis ad Lucilium: Non a summis labris ista veniunt. 947. I, X, 47. Aut bibat aut abeat Aut bibat aut abeat. Quo quidem adagio monemur, ut aut tempori locoque nos accommodemus aut ab hominum consuetudine nos subducamus. Quemadmodmum Cato fecisse legitur, qui cum non posset sumere vultum Floralium licentiae convenientem, discessit a theatro. Natum est a priscis illis Graecorum symposiis, hoc est compotationibus, in quibus mos erat talis sortiri quempiam, qui convivio quasi prasideret ac decreta convivialia praescriberet, quae νόμους, id est leges, appellabant. De hisce legibus Valerius Valentinus jocoso carmine conscripsit, cui titulum fecit Tapullae teste Festo Pompeio. Porro praefectum βασιλέα, hoc est regem, nominabant. Plutarchus συμποσίαρχον vocat. Varro apud Nonium modiperatorem a Latinis vocatum scribit quasi modum imperantem, ne quis aut plus satis biberet aut parum. Athenaeus libro decimo ex Eupolidis auctoritate docet huic praefectos rei οἰνόπτας dictos ab aliis ὀφθαλμούς. Hujus consuetudinis meminit et Horatius in Odis: Nec regna vini sortiere talis. Ex legibus jocosis haec una fertur aut bibat aut abeat. Commemoratur a Cicerone libro Tuscularum quaestionum V. Mihi quidem, inquit, in vita servanda videtur illa lex, quae in Graecorum conviviis obtinet: Aut bibat, inquit, aut abeat. Et recte; aut enim fruatur aliquis pariter cum aliis voluptate potandi, ne sobrius in violentiam vinolentorum incidat, aut discedat. Sic injurias fortunae, quas ferre nequeas, defugiendo relinquas. Hactenus ille. Quidam sic efferunt Ἢ πῖθι ἥ ἄπιθι, id est Aut bibe, aut abi. Quanto civilior haec lex quam ea, quam Empedocli in convivio praescripsit convivii praefectus, ut aut biberet aut vinum in caput illius effunderetur. Eam rem tam indigne tulit Empedocles, ut postridie coacto concilio et invitatorem, cujus opera id erat factum, et symposiarcham reum peregerit damnandosque curarit. Refert Diogenes Laertius. At nostri mnamones has quoque leges magis Scythicas praescribunt. Aut bibe, inquiunt, aut hunc cantharum, quantus est, in caput impingam tuum. Itaque non raro fit ex compotatione monomachia. 948. I, X, 48. Domi conjecturam facere Οἴκοθεν εἰκάζειν, id est Domi conjectare. Quod non aliunde petitur, id domi fieri proverbio dicitur. Plautus in Cistellaria: Hanc ego de me conjecturam domi facio, hoc est meopte experimento comperio. Seneca De beneficiis libro quinto: Domi, quod aiunt, versura fit et velut lusorium nomen statim transit. 949. I, X, 49. Domi habet, domi nascitur Ad eandem pertinet metaphoram Domi habere. Nam id domi dicimur habere, quod in nobis situm est nec necesse est ab aliis mutuo sumere. Translatum apparet ab ea consuetudine foris rogandae supellectilis, quam domi desideres. Terentius in Adelphis: Phy ! Domi habet, unde discat. M. Tullius ad Varronem: Sed quid ego nunc haec ad te, cui domi talia nascuntur ? Idem Academicarum quaestionum libro secundo: Desine, quaeso, communibus locis; domi nobis ista nascuntur, id est haec oratorum sunt propria. Proinde dixeris eleganter: Quid in rebus istis felicitatem venaris ? Domi habes, und beatus esse queas. Regum est domi consilium habere, non ab aliena pendere sententia. 950. I, X, 50. Confringere tesseram Apud Plautum in Cistellaria confregisse tesseram dicitur, qui sibi reditum in domum aliquam praeclusit. Siquidem cum amans dixisset se jurejurando astrictum, ut lenae filiam duceret, orans, ne se perjurum fieri pateretur, illa respondens Abi, inquit, quaerere ubi tuo jurando satis sit subsidii. Hic apud nos jam, Alcesimarche, confregisti tesseram. Est autem tessera symbolum hospitale, quo prolato cognoscebantur hospites, si quando redissent. 951. I, X, 51. Frigidam aquam suffundere Frigidam aquam suffundere Plautus in Cistellaria videtur usurpasse pro eo, quod est instigare clanculum. Sic enim in ea fabula meretrix queritur de matronis maritos suos in meretricum odium, quoad possunt, inflammantibus: Ita nostro ordini Palam blandiuntur, clam, si occasio usquam est, Aquam frigidam subdole suffundunt. Viris cum suis praedicant, nos solere Suas pellices esse aiunt. Translatum apparet ab iis, qui certaminibus equestribus aquam equis aspergebant, quo refocillati currerent acrius, atque hoc pacto ad cursum instigabant. Cujus ministerii meminerunt etiam Pandectae juris Caesarei, libro tertio, titulo De iis, qui infamia notantur, ex Ulpiano his quidem verbis: Et generaliter ita omnes opinantur et utile videtur, ut neque thymelici neque xystici nec agitatores nec qui aquam equis spargunt caeteraque eorum ministeria, qui certaminibus sacris deserviunt, ignominiosi habeantur. Hactenus Ulpianus. Id fiebat, opinor, in Olympicis aut similibus certaminibus nonnunquam et ob hanc causam, ne rotae agitatione fervescentes flammam conciperent, nisi si cui magis probatur, ut traductum putetur ab iis, qui joci ludibriive causa clanculum aquam infundunt in convivii locum, aut ab his, qui ludibrii causa aqua conspergunt aliquem, qui balneatorum jocus est. Unde et Julius Pollux libro septimo docet πλύνειν interdum usurpari pro conviciari. Sic Aristophanes in Pluto: Πλυνόν με ποιῶν ἐν τοσούτοις ἀνδράσιν. Queritur quispiam quod contumeliae causa conspersus sit aqua multis prasentibus. Sed probabilius est translatum ab officinis aerariis, ubi fabri subinde frigidam in ignem aspergunt, quo ignis sit vehementior. 952. I, X, 52. In senem ne quod collocaris beneficium Γέροντι μηδέ ποτε μηδὲν χρηστὸν ποιεῖν, id est Ne quid unquam beneficii collocaris in senem. Refertur nominatim proverbii vice ab Aristotele in libro Rhetoricorum II: Φὄστις συμβουλεύει μὴ ποιεῖσθαι φίλον γέροντα, τούτῳ μαρτυρεῖ ἡ παροιμία, μήποτ’ εὖ ἔρδειν γέροντα, id est Qui consulit, ne quis cum sene ineat amicitiam, huic testimonii loco est proverbium, nequando bene merearis de sene. Dicitur hodieque vulgo. Neque in senem neque in puerum collocandum esse beneficium, propterea quod alter non refert, alter non meminit. Extat et hujusmodi quoddam apud Diogenianum adagium: Μήποτ’ εὖ ἔρδειν γέροντας μηδὲ γυναῖκα μηδὲ παῖδα μηδὲ κύνα τινὸς μηδὲ λάλον κωπηλάτην, id est Ne quid beneficii colloces neque in senes neque in mulierem neque in puerum neque in canem cujuspiam neque in garrulum remigem, propterea quod perire videatur, quod in ejusmodi genus hominum insumitur. Seneca De beneficiis tertio: Sic fit, ut praeceptores eorumque beneficia intercidant, quia totam pueritiam relinquimus, sic fit, ut in adolescentiam nostrum collata pereant, qui ipsa nunquam retractatur. 953. I, X, 53. Stultus, qui patre caeso liberis pepercit Superiori protinus illud subtexuit et quidem proverbii nomine, καὶ τοὺς υἱοὺς ἀναιρεῖν Ὠν καὶ τοὺς πατέρας, Νήπιος ὃς πατέρα κτείνας παῖδας καταλείποι, id est et qui suadeat occidere liberos, quorum patrem occideris – huic attestatur hoc proverbium – Stultus, qui patre occiso liberos relinquat. Refert idem postea inter sententias Fatuus, qui occiso patre liberis pepercit. Est autem versus proverbialis: Νήπιος ὃς πατέρα κτείνας υἱοὺς ὑπολείπει, id est Est fatuus, qui patre perempto pignora linquit. Usus est Herodotus in Clione: Ὁμοίως γάρ μοι νῦν φαίνομαι πεποιηκέναι, ὡς εἴ τις πατέρα ἀποκτείνας τῶν παίδων αὐτοῦ φείσαιτο, id est Nam mihi nunc perinde fecisse videor ac si quis occiso patre liberis illius parcat. Hoc adagium usurpasse scribitur Philippus Macedo, cum liberos etiam e medio tolleret, quorum parentes occiderat. Aut enim oportebat primum a parentibus occidendis abstinere, aut filios item submovere paternae necis ultores aliquando futuros. Fertur vox memorabilis militum, qui Maximinum imperatorem trucidarunt una cum filio, ex pessimo genere ne catulum quidem esse relinquendum. Huc pertinet Homericum illud ex Odysseae Γ: ῾Ψς ἀγαθὸν καὶ παῖδα καταφθιμένοιο λιπέσθαι Ἀνδρός, id est Ut bene habet caeso prolem superesse parenti. Erit usus adagio, quoties admonebimus aut non esse provocandos homines aut ita conficiendos, ne in posterum reliquiae nos exerceant. 954. I, X, 54. Χρηστολόγος Φρηστολόγοι dicebantur atque hodie quoque vulgo dicuntur, qui probe loquuntur et improbe faciunt. Dictum autem peculiariter in Pertinacem imperatorem, quemadmodum in hujus vita testatur Julius Capitolinus. Paulus in epistola ad Romanos hujusmodi blandiloquentiam χρηστολογίαν vocat: Καὶ διὰ τῆς χρηστολογίας καὶ εὐλογίας ἐξαπατῶσι τὰς καρδίας τῶν ἀκάκων, id est Qui per blandiloquentiam ac benedicentiam seducunt corda innocentium. 955. I, X, 55. Pulchre dixti. Belle narras Huc pertinere videntur ironiae illae proverbiales passim in comoediis obviae Dixti pulchre. Belle narras. Καλῶς ἔλεξας. De re dictu vehementer absurda. Plato in Euthydemo nominatim pro proverbio commemorat. Verba Platonis sunt: Σὸ γὰρ λεγόμενον, καλὰ δὴ πάντα λέγεις, id est Etenim quod dici solet, omnia pulchra dicis. Item in Gorgia: Ἄκουε δή, φασί, μάλα καλοῦ λόγου, id est Audi jam, ut aiunt, valde pulchrum sermonem. 956. I, X, 56. Figuli opes Κεράμειος πλοῦτος, id est Fictiles divitiae. De rebus incertis, fragilibus ac neutiquam duraturis. Quemadmodum figulorum vasa facile comminuuntur quolibet casu. Refertur adagium a Diogeniano. 957. I, X, 57. Lepus dormiens Λαγὼς καθεύδων, id est Lepus dormiens. Quadrat in eum, qui, quod non facit, id facere sese adsimulat, aut quod facit, id se facere dissimulat. Qualem quidam arbitrantur fuisse Ulyssis somnum, cum a Phaeacibus in Ithacam insulam exponeretur auctore Plutarcho. Nam leporem patentibus genis dormire cum alii permulti tradunt auctores tum Plinius libro undecimo, capite trigesimoseptimo, id quod etiam hominibus nonnullis ait accidere, quos Graeci Κορυβαντιεῖς appellant. Neque perperam, opinor, dictetur et in timidos. Adagium a multis auctoribus refertur. 958. I, X, 58. Sero Jupiter diphtheram inspexit Ὁ Ζεὺς κατεῖδε χρόνιος εἰς τὰς διφθέρας, id est Inspexit etsi sero pellem Jupiter. Senarius proverbialis in eos, qui sero quidem, sed aliquando tamen pro malefactis dant poenas. Antiquitas enim credidit Jovem omnia in sua diphthera, hoc est pelle caprina, scribere ac multa quidem pro tempore dissimulare, verum aliquando de improbis poenas sumere. Belle quadrabit et in principes, qui diu dissimulata maleficia tandem puniunt. 959. I, X, 59. Aut mortuus est aut docet litteras Ἤτοι τέθνηκεν ἥ διδάσκει γράμματα, id est Aut periit aut profecto litteras docet. Senarius proverbialis, quo significabant olim cuipiam omnino male esse, tametsi parum liqueret, quid rerum ageret. Is autem hac occasione venit in vulgi sermonem auctore Zenodoto. Athenienses duce Nicia parum feliciter aliquando pugnaverunt adversus Siculos permultis occisis, plerisque captivis in Siciliam abductis, qui Siculorum filios litteras docere coacti sunt. Proinde pauci, qui fuga elapsi redierant Athenas, rogati quid hic aut ille faceret in Sicilia, modo memorato versiculo respondebant: Aut periit aut docet litteras. 960. I, X, 60. Oportet testudinis carnes aut edere aut non edere Ἢ δεῖ χελώνης κρέα φαγεῖν ἥ μὲ φαγεῖν, id est Testudinis carnem aut edas aut non edas. Trimeter proverbialis in eos, qui negotium susceptum frigide ducunt neque explicantes neque relinquentes. Sunt qui putent hoc dictum ab auctore Terpsione profectum esse, quorum est Athenaeus libro octavo declarans hunc primum praecepisse de gastrologia aeditis regulis, per quas liqueret, a quibus esset abstinendum, quibus contra vescendum; inter quas erat et haec de testudine: Ἢ φαγεῖν ἥ μὴ φαγεῖν. Addunt testudinis carnem, si modice edatur, ventris tormina facere, rursum si copiose, lenire. Cujusmodi quiddam et de lactucis refert Plinius. Perinde quasi dicas aut bellandum est aut non bellandum, aut studendum aut non studendum. Nam pleraeque res sunt, quas si facias acriter, plurimum conducunt, sin ignaviter, officiunt. Velut eae, quae mediocritatem non recipiunt, quod genus est musica poeticaque. Sunt rursus quaedam, quae degustasse sit satis. Quo de genere putavit esse philosophiae studium Ennianus ille Neoptolemus et Callicles Platonicus. Non abhorret ab eo, quod est in Apocalypsi: Utinam aut calidus esses aut frigidus. 961. I, X, 61. Bonae leges ex malis moribus procreantur Macrobius Saturnalium libro tertio Vetus verbum est, inquit, leges bonae ex malis moribus procreantur. Nam sicuti medicorum pharmacis nihil opus foret, nisi morbis laboraretur, ita legibus ferundis nihil opus esset, nisi perperam viveretur. Unde apud Aeginetas olim pecuniaria poena mulctabatur is, qui legis instituendae dedisset occasionem. Auctor Aristoteles libro Rhetoricorum II. Cornelius Tacitus libro XV: Usu probatum est leges egregias exempla honesta apud bonos ex delictis aliorum gigni. Huc pertinet quod Solon ἐρωτηθεὶς διὰ τί κατὰ πατροκτόνου νόμον οὐκ ἔθηκε, διὰ τὸ ἀελπίσαι εἷπεν, id est rogatus quam ob causam non tulisset legem in parricidas, respondit, quod non sperasset futurum parricidam. 962. I, X, 62. Bos alienus subinde foras prospectat Βοῦς ἀλλότριος τὰ πολλὰ ἔξω βλέπει, id est Bos alienus subinde foras prospectat. De iis, qui apud alienos non satis ex animi sententia tractantur eoque saepius suos desiderant. Unicuique domi ac velut in suis praesepibus jucundissima vita, peregre permulta sunt, quae laedant, plurima desunt. Allusisse videtur ad hoc proverbium Plutarchus in Symposiacis decade octava, problemate secundo: Ὅπως δὲ ἑαυτῶν μὴ καταφρονῆτε μηδ’ ἔξω βλέπητε παντάπασιν, id est Verum ne ipsos contemnatis neve foras prospiciatis, id est Ne aliunde petatis, quod ab ipsis Platonis interpretibus sumi potest. Proinde recte dicetur ἔξω βλέπειν, qui non contentus suis aliunde pendet. Usurpat et in libello Περὶ τῆς ἀρετῆς καὶ κακίας. 963. I, X, 63. Septimus bos Ἕβδομος βοῦς, id est Septimus bos. Olim in stupidos brutosque dicebatur, unde celebratus senarius Σὸν ἕβδομον βοῦν ἡ σοφὴ παροιμία, id est Venustum adagium septimum narrat bovem. Id hinc ortum esse tradunt, quod antiquitus post sextam lunam bovis imaginem e farina pinsere consueverint, qui septimam lunam cornibus referret. Sunt qui malint hinc natum, quod, cum apud veteres, sex animantium genera mactari diis soleant – ovis, sus, capra, bos, gallina, anser – pauperes non habentes vivum animal, quod immolarent, bovis simulachrum e farina fingere consueverunt. Is quoniam sensu vitaque careret, in stoliditatis abiit proverbium. Citatur apud Suidam Euripides in Erechtheo et Achaeus in Iride, qui proverbium hoc usurpaverint, tametsi versus illorum non refert. 964. I, X, 64. Summis naribus olfacere Σῆ ἄρχῃ ῥινὶ ὀσφαίνεσθαι, id est Summa nare olfacere pro eo, quod est levi experimento conjecturaque qualicunque deprehendere. Extat apud Lucianum in Jove redarguto. 965. I, X, 65. Si meus ille stilus fuisset Si meus stilus fuisset dixit M. Tullius in secunda Philippica pro eo, quod est si hoc negotii meo arbitrio meoque artificio commissum fuisset. Translata metaphora a fabularum auctoribus, quorum stilo et calamo fabula tota conficitur. Verba Ciceronis haec sunt: Sed unam rem vereor ne non probes. Si enim fuissem, non solum regem, sed regnum etiam de republica sustulissem. Et si meus ille stilus fuisset, ut dicitur, mihi crede non solum unum actum sed totam fabulam confecissem. Porro stilus est cuspis illa graphiaria, qua scribimus in tabulis ceratis. Transfertur autem ad characterem et filum quoddam orationis, ad quod allusit Cicero. 966. I, X, 66. Indus elephantus haud curat culicem In epistolis, quae Phalaridis nomine feruntur, extat hujusmodi quoddam adagium: Κώνωπος ἐλέφας Ἰνδὸς οὐκ ἀλεγίζει, id est Culicem haud curat elephantus Indicus. Dictum est autem ob singularem duritiem cutis elephantinae, qua fertur etiam jacula excutere; tantum abest ut culicis morsu possit offendi. Adhiberi poterit, quoties significabimus excelsis animis leves et vulgares injurias esse negligendas. 967. I, X, 67. Lutum luto purgare Πηλῷ πηλὸν καθαίρεσθαι, id est Lutum luto purgari, dicitur, ubi res sordida sordibus tollitur, hoc est cum sordes non tolluntur, sed aut mutantur aut augentur etiam. Apollonius in epistola quadam: Ἀλλ’ οὐδ’ ἐκεῖνος Ἐφεσίους ἔπεισε μὴ πηλῷ πηλὸν καθαίρεσθαι. Loquitur de sacerdotibus, qui deorum aras sanguine polluerunt eamque expiationem esse ducerent. Huc pertinet Diogenis, ni fallor, dictum. Is ingressus balneum sordidum, Qui hic, inquit, lavant, ubi lavant ? indicans talibus balneis conspurcari corpora potius quam purgari. Idem accidit Alexandrinis, qui in urbibus alunt vim ibidum in hunc usum, quod serpentes ac macellorum sordes deovent, verum suis immundiciis omnia rursus conspurcant. 968. I, X, 68. Quocunque pedes ferent Ἔνθ’ ἅν οἱ πόδες φέρωσιν, id est Quocunque ferant pedes, pro eo, quod est quovis. Quadrabit ubi nihil certum spectatur, ad quod nostri dirigantur conatus. Lucianus in Hermotimo: Οὐδὲ τοῦτο δὴ τὸ τοῦ λόγου ποιήσομεν, ἔνθ’ ἅν ἡμᾶς οἱ πόδες φέρωσιν, ἐκεῖσε ἄπιμεν, id est Neque juxta proverbium, quocunque nos pedes tulerint, illuc ibimus. Horatius in Epodis: Ire pedes quocunque ferunt, quocunque per undas Notus vocabit aut protervus Africus. Rursus in Odis: I, pedes quo te rapiunt et aurae. Ita et Theocritus in Hyla: Ἇι πόδες ἆγον ἐχώρει, id est Ducebant quocunque pedes ibat. Rursus in Thalysiis: Πᾶ δὴ τὺ μεσαμέριον πόδας ἕλκεις; id est Quo tandem te quaeso pedes medio trahis aestu ? Et Vergilius: Quo te, Moeri, pedes, an quo via ducit in urbem ? Nec dissimili forma Plato libro De republica tertio: Ἀλλ’ ὅπῃ ἅν ὁ λόγος ὥσπερ πνεῦμα φέρει ταύτῃ ἰτέον, id est Sed quocunque ratio ceu ventus tulerit, hac eundum est. 969. I, X, 69. Cyclopica vita Κυκλώπειος βίος, id est Cyclopica vita, pro vita vehementer effera ac barbara, quae neque legibus neque disciplina civili constet neque religione deorum gubernetur. Qualem describit Homerus Odysseae libro nono sub persona Polyphemi: Νήπιός εἰς, ὧ ξεῖν’, ἥ τηλόθεν εἰλήλουθας, Ὅς με θεοὺς κέλεαι ἥ δειδίμεν ἥ ὰλέασθαι· Οὐ γὰρ κύκλωπες Διὸς αἰγιόχου ἀλέγουσιν Οὐδὲ θεῶν μακάρων, id est Desipis aut certe longinquis hospes ab oris Hic ades, ut qui me jubeas curave moveri Sive timore deum; neque enim cyclopica turba Curamus summumve Jovem divosve beatos. Eodem in libro: Σῶνδ’ ἀνδρῶν πειρήσομαι, οἵ τινές εἰσιν Ἤ οἵ γ’ ὑβρισταί τε καὶ ἄγριοι οὐδὲ δίκαιοι, Ἦε φιλόξεινοι καί σφιν νόος ἐστὶ θεουδής, id est Quod genus hoc hominum experiar jam, sintne feroces, Agrestes aequique rudes an et hospitii jus Observent animo reverentes numina divum. Homerum aemulatus Euripides Cyclopem hoc pacto loquentem facit: Ζηνὸς δ’ ἐγὼ κεραυνὸν οὐ φρίσσω, ξένε, Οὐδ’ οἷδ’ ὅ τι Ζεύς ἐστ’ ἐμοῦ κρείσσων θεός, id est Atqui, hospes, ego fulmen Jovis non horreo Neque me Jovem praestantiorem habeo deum. Strabo libro Geographiae XI scribit hoc vulgo dictum in Albanorum gentem, quod Cyclopum agerent vitam, utpote neque culturae studiosi et ad omnem vitae cultum inertes et rudes. 970. I, X, 70. Longe lateque Cum ingens discrimen significant, longe lateque distare dicunt. Aulus Gellius: Sic existimo, nisi me scriptoris istius omnisque antiquae orationis amor atque veneratio caeco esse judicio facit, longe lateque esse amplius, prolixius, fusius in significanda totius civitatis multitudine mortales quam homines dixisse. Citantur in Pandectis haec ex Ulpiano: Si usus fundi sit relictus, minus utique esse quam usufructum, longe lateque distare nemo dubitat. Translatum videtur ab agrorum mensoribus. 971. I, X, 71. Similes habent labra lactucas Similes habent labra lactucas. Ubi similia similibus contingunt veluti praeceptori parum docto discipulus indocilis, improbo populo magistratus improbus, contumelioso patrono contumeliosus actor, uxori morosae maritus morosus, breviter quoties mala malis, digna dignis eveniunt. Natum adagium ab asino carduos pascente. Est autem lactuca herba mollis ac tenera, quae tamen non admodum sit dissimilis carduo praesertim silvestri. Itaque quemadmodum carduus spinosus est atque majorem in modum asperis foliis et caule, denique ipso etiam flore, itidem et asini labris nihil durius ac petricosius, ut illis non alia lactuca magis apta videatur. Porro carduos lactucarum vice etiam in conviviis a nonnullis apponi solere, testis est Julius Capitolinus in vita Pertinacis imperatoris. Plinius item libro decimonono de carduis in hunc modum: Poterant videri dicta omnia, quae in precio sunt, nisi restaret res maximi quaestus, non sine pudore dicenda. Certum est quippe carduos apud Carthaginem magnam Cordubamque praecipue, sestertium sena milia e parvis his reddere, quoniam portenta quoque terrarum in ganeam vertimus, etiam ea, quae refugiunt quadrupedes consciae. Usurpat simulque interpretatur proverbium divus Hieronymus scribens ad Chromatium in hunc modum: Secundum illud quoque, de quo semel in vita Crassum ait risisse Lucilius, similem habent labra lactucam asino carduos comedente, videlicet ut perforatam navim debilis gubernator regat et caecus caecos ducat in foveam et talis sit rector, quales illi qui reguntur. Hactenus ille. Fuit autem hic Crassus avus ejus Crassi, qui pugnans adversus Parthos interiit, cujus signa postea retulit Marius. Numeratur is inter eos, qui nunquam in vita risisse feruntur eaque gratia ἀγέλαστοι, id est irrisibiles, cognominati. Marcus Tullius in actionibus Crassum Licinium auctore Lucilio semel duntaxat in vita risisse testatur. Plinius libro Naturalis historiae septimo, capite decimonono Ferunt, inquit, Crassum, avum Crassi in Parthis interempti, nunquam risisse, ob id Agelastum vocatum, sicuti nec flesse multos. Divus Hieronymus contra Rufinum: Ego certe ut homini severissimo risum moveam, ut imiteris aliquando Crassum, quem semel in vita risisse scribit Lucilius. Meminit et Macrobius libro Saturnalium secundo. 972. I, X, 72. Dignum patella operculum Huic simillimum est illud, quod ab eodem Hieronymo refertur in Epistola ad Chromatium: Dignum patella operculum. In mea enim, inquit, patria rusticitas vernacula: deus venter est et in diem vivitur et sanctior est ille, qui ditior est. Accessit huic patellae juxta tritum populi sermone proverbium dignum operculum. Significat autem episcopum ad improbos populi mores accommodatum. Idem adversus Rufinum: Quod librum Eusebii pro Pamphili verteres, quod tuum quasi operculum venenatae patellae imponeres. Plato in Hippia majore disserens de pulchro ac decoro quiddam habet non abhorrens ab hoc proverbio: Πότερον πρέπει, φήσει, ὅταν τις τὴν χύτραν ἣν ἄρτι ἐλέγομεν, τήν καλήν, ἕφῃ ἔτνους καλοῦ μεστὴν, χρυσῆ τορύνη αὐτῆ ἥ συκίνη; id est Utrum, inquiet, ubi quis ollam illam pulchram, de qua modo loquebamur, igni admoverit, pulchris fabis plenam, decet illam aurea toryne aut ficulna ? Quod Graece dictum est τορύνη Platonis interpres vertit tudeculam. Etymologus indicat τορὺνην vocem esse Atticis peculiarem, quae illis significat εὐεργέτιν. Suidas ait instrumentum esse, quo movetur olla. 973. I, X, 73. Si juxta claudum habites, subclaudicare disces Plutarchus in libello De liberis educandis: Ἂν χωλῷ παροικήσῃς ὑποσκάζειν μαθήσῃς, id est Si juxta claudum habitaris, disces subclaudicare. Pindari interpres extulit hunc in modum: Φωλῷ παροικεῖς, κἅν ἑνὶ σκάζειν μάθοις, id est Claudo vel uni si propinquus manseris, Disces et ipse claudicare protinus. Huc pertinet illud Hesiodium nobis alibi dictum Πῆμα κακὸς γείτων etc. Ea vero rerum humanarum est infelicitas, quod facilius transiliunt vitia quam bona. Et tamen verum est, quod addit Hesiodus: Ὥσπερ κἀγαθὸς μέγ’ ὄνειαρ. Ita Pindarus in Nemeis hymno septimo: Εἰ δὲ δεύεται Ἀνδρὸς ἀνὴρ, τί φαῖμέν κε γείτων ἔμμεν Νόῳ φιλήσαντά γ’ ἀτενεῖ γείτονι; χάρμα πάντων Ἐπάξιον, id est Si vir viro eget, quid dicemus vicinum esse vicino animo constanti amicum ? Gaudium omnium re dignum. Quanquam video nec lectionem nec interpretationem hujus loci constare Graecis. Quidam enim pro δεύεται legunt γεύεται referuntque ad commodorum aut incommodorum communicationem quam homo capit ab homine, maxime a vicino. Et legendum videtur γείτον’ ἔμμεν, ut respondeat participio φιλήσαντα. Interpres adducit et illud ex Hesiodo: Γείτονες ἄζωστοι ἔκιον, ζώσαντο δὲ πηοί, id est Vicini incincti, cincti venere propinqui. Notum est illud Themistoclis, qui proscripto agro jussit et hoc praeconem addere reliquis dotibus, quod bonum haberet vicinum. Proverbium admonet perniciosam improborum hominum consuetudinem, propterea quod cum corporis tum maxime animi vitia contagio serpunt in vicinum. Naso: Dum spectant oculi laesos, laeduntur et ipsi Multaque corporibus transitione nocent. Id Aristoteles existimat potissimum usu venire in morbis oculorum, quod ea corporis pars maxime sit mobilis. Item in scabie, quod in summa sit cute et humore glutinoso ad vicinum permanet. Postremo in omnibus morbis, qui e spiritu corrupto nascuntur ut pestis, quod spiritus facile ab alio in alium trajiciatur. Denique est occultus quidam naturae consensus, qui fit ut oscitare incipiat, qui viderit oscitantem, et micturiat, qui meientem conspexerit; auctor est Alexander Aphrodiseus. Et balbutire discit, quisquis assidue cum balbo vivit. Morum autem scabiem affricat convictor convictori. Aristoteles sectionis VI, problemate IV quaerit quare lippitudo, tabes et scabies contagio migrent ad alios nec idem accidat in omnibus morbis. Plutarchus in commentario De ratione dignoscendi verum amicum ab adulatore scribit tantam habere vim assiduam consuetudinem, ut imprudentes etiam imitemur vitia eorum, quibuscum vivimus; quemadmodum Platonis familiares ejus gibbum imitabantur. Aristotelis amici balbutiem ejusdem exprimebant. Alexandri Macedonum regis familiares cervicis inflexum et vocis in dicendo asperitatem effingebant. Plato De legibus II eleganter indicat quomodo fallat contagium: Πότερον εἰκὸς ἥ καὶ ἀναγκαῖον ταὐτὸν εἷναι ὅπερ ὅταν τις πονηροῖς ἤθεσι ξυνὼν κακῶν ἀνθρώπων μὴ μισῆ, χαίρει δὲ ἀποδεχόμενος, ψέγῃ δὲ ὡς ἐν παιδιᾶς μοίρᾳ ὀνειρρώτων αὐτοῦ τὴν μοχθηρίαν; τότε ὁμοιοῦσθαι δήπου ἀνάγκη τὸν χαίροντα ὁποτέροις ἅν χαίρει, id est Utrum probabile an potius necessarium hoc ipsum esse, quod cum quis cum pravis hominum improborum moribus conflictatur, non odit, sed gaudet magis approbans, quanquam veluti per jocum reprehendit somnians suam ipsius maliciam ? tunc profecto necesse est, ut similis evadat gaudens utriscunque gaudeat. 974. I, X, 74. Corrumpunt mores bonos colloquia prava Eodem pertinet ille Menandricus senarius, quem divus Paulus apostolus haud quaquam gravatus est in prima ad Corinthios epistola citare: Υθείρουσιν ἤθη χρήσθ’ ὁμιλίαι κακαί, id est Mores bonos convictus inficit improbus. Tertullianus ad uxorem vertit Graecum carmen, sed libertate Latinae comoediae. Convictum, inquit, atque commercia deo digna sectare memor illius versiculi sanctificati per apostolum Bonos corrumpunt mores congressus mali. Consimilem huic sententiam refert Aristoteles nono Moralium libro. Celebratur et hic senarius a Graecis: Κακοῖς ὁμιλῶν καὐτὸς ἐκβήσῃ κακός, id est Malus ipse fies, si malis convixeris. Quanquam autem alienius ab hoc instituto videtur hujusmodi conquirere, tamen non mihi tempero, quin illud adscribam ex Senecae De ira libro tertio, si non magnopere pertinens ad proverbii declarationem, certe ad vitam instituendam in primis conducibile. Sumuntur, inquit, a conversantibus mores. Et ut quaedam in contactis corpore vitia transiliunt, ita animus mala sua proximis tradit. Ebriosus convictores in amorem vini traxit. Impudicorum coetus fortemque et, si liceat, virum emollit. Avaritia in proximos virus suum transtulit. Eadem e diverso ratio virtutum est, ut omne, quod secum habent, mitigent. Nec tam valetudini profuit utilis regio et salubrius coelum quam animis parum firmis in turba meliorum versari. Quae res quantum possit, intelliges, si videris feras quoque convictu nostro mansuescere nullique immani bestiae vim suam permanere, si hominis contubernium diu passa est. Hucusque Senecae verba reddidimus. Porro cum omnis contubernii conflictatio plurimum habet momenti ad corrigenda depravandaque mortalium ingenia, tum praecipue valet oratio, quae quidem ex arcanis illis animi penetralibus deprompta genuinam quandam et occultam vim atque, ut Graece dicam melius, ἐνέργειαν secum adfert eamque in auditoris animum, in quem illabitur, transfundit praesentaneum venenum, si pestilens fuerit, remedium efficax, si salutaris. Proinde nullum adhuc apophthegma philosophorum memini legere, quod mihi videatur cum illo conferendum, quod Joannes Coletus meus, vir pariter et eruditus et incorruptus, subinde dictitare consuevit: Tales nos esse, qualia sunt quotidiana colloquia, tales evadere, qualia frequenter audimus. Jam vero quod de colloquio dictum est, idem oportet et de studiis accipere. Qui vitam omnem in ethnicis conterunt literis, gentiles evadunt. Qui praeter obscoenos auctores nil evolvunt, moribus obscoenis reddantur oportet. Etenim lectio colloquium quoddam esse videtur. 975. I, X, 75. Annus clibanum Ἄννος κρίβανον, id est Annus clibanum. In eos olim dicebatur, qui novae quippiam rei repperissent. Nam Annus quidam Aegyptius clibanorum usum, in quibus panes coquerentur, fertur excogitasse. Siquidem prisci pulte polentaque victitabant cocti panis usum nescientes. De ratione coquendi panis in furnis permulta Plinius libro decimooctavo, capite undecimo et hinc rei vocabulum etiam inditum. Nam Plautus in Aulularia artoptesiam vocat. Seneca in espistola quadam ad Lucilium ostendit antiquitus panem manuum tractatione subactum ferventi cinere testaque percoqui solere, deinde paulatim repertos furnos et alia genera, quorum fervor serviret arbitrio. Hic panis dicebatur κριβανίτης. Meminit hujus adagii tum Suidas tum Aristophanis interpres ἐν Ἀχαρνεῦσι. Quanquam exemplaria pleraque ἄνθρωπος habent, in uno duntaxat loco Ἄννος scriptum reperi, quod mihi quidem magis arridet, ut vocabulum sit proprium. 976. I, X, 76. Magistratus virum indicat Ἀρχὴ τὸν ἄνδρα δείκνυσιν, id est Imperia demonstrant virum. Dimeter iambicus proverbio celebratus. Quidam Pittaci Mitylenaei putant apophthegma. Sunt qui Soloni tribuant, quorum de numero Sophocles est, ut ferunt. Aristoteles quinto Moralium libro Biantis nomine citavit. Item Theophrastus in proverbiis, quanquam ea non extant, Bianti adscribit. Hoc adjiciendum putavi, ne quis cavilletur sententiam esse, non proverbium. Quanquam et Plutarchus in vita Ciceronis ostendit fuisse proverbio celebratum dictum loquens hunc in modum: Ὃ δὲ δοκεῖ μάλιστα καὶ λέγεται τρόπον ἀνδρὸς ἐπιδεικνύναι καὶ βασανίζειν, ἐξουσία καὶ ἀρχὴ πᾶν πάθος κινοῦσα καὶ πᾶσαν ἀποκαλύπτουσα κακίαν, Δημοσθένει μὲν οὐχ ὑπῆρχεν, id est Quod autem videtur ac dicitur maxime mores hominis ostendere atque explorare, nimirum potestas ac magistratus, omnem movens affectum et omnem aperiens malitiam, id Demostheni quidem non adfuit. Sophocles in Antigone: Ἀμήχανον δὲ παντὸς ἀνδρὸς ἐκμαθεῖν Χυχήν τε καὶ φρόνημα καὶ γνώμην, πρὶν ἅν Ἀρχαῖς τε καὶ νόμοισιν ἐντριβὴς φανῆ, id est Fieri haud potest, cujuspiam ut pernoveris Animum atque mentem sive sensum, ni prius Imperium nactus gesserit civilia. Sensus est in vita privata vix satis perspici posse mores et ingenium hominis. Verum si committas imperium, ut quod libeat idem liceat, tum demum apparere, quo sit animo. Eleganter invertit Epaminondas; cui cum Thebani per contumeliam magistratum quempiam sordidum et contemptum mandassent, non contempsit, sed ea cura gessit, ut muneri prius contemptissimo dignitas et auctoritas accederet, dicens Οὐ μόνον ἡ ἀρχὴ τὸν ἄνδρα δείκνυσιν, ἀλλὰ καὶ ἀρχὴν ἀνήρ, id est Non solum magistratus virum ostendit, sed magistratum vir. Meminit Plutarchus in Praeceptis civilibus. 977. I, X, 77. Idem Accii, quod Titii Extabat olim adagium apud M. Varronem in satyra, cui titulus Testamentum, referturque apud A. Gellium in Noctibus Atticis: Idem Accii, quod Titii. Quod si quis, inquit, undecimo mense κατ’ Ἀριστοτέλην natus est, Accio idem, quod Titio jus esto, nimirum significans eodem sibi jure futurum filium decimo mense natum, quo eum, qui natus sit undecimo. Sumptum videtur a jurisconsultorum consuetudine Titii et Accii vocabulum pro quibuslibet duobus subinde usurpantium. 978. I, X, 78. Muta persona Κωφὸν πρόσωπον, id est Muta persona. Martialis in sexto Epigrammatum libro: Comoedi tres sunt, sed amat tua Paula, Luperce, Quatuor: et κωφὸν Paula πρόσωπον amat. Quadrabit in eos, qui in consessu deliberantium aut disputantium aut etiam in conviviis caeteris loquentibus soli tacent. Traductum apparet a lege comoediarum, in quibus non temere plures tribus personae solent induci in eadem scena. Quod si quando quarta accesserit, aut muta prorsus est aut perpauca loquitur. M. Tullius Ad Atticum, libro XIII: Si Cottam et Varronem fecissem inter se disputantes, ut a te proximis literis admoneor, meum κωφὸν πρόσωπον esset. Mutas nuptias, dixit alicubi Pindarus pro clanculariis et in quibus non decantetur hymenaeus, ἄφθογγον γάμον. De doryphoremate dictum est alias. 979. I, X, 79. Caput sine lingua Ab hoc non admodum abludit ille Laberianus trimeter: Caput sine lingua pedaria est sententia. Competit in eos, qui in consultationibus aut disceptationibus ipsi quidem nihil habent, quod dicant, verum aliorum sententiis annuunt. Nam pedarii senatores dicebantur ii, qui in senatu quidem sedebant, verum sententiam non rogabantur, sed in aliorum sententias pedibus discedebant. Unde referente Festo Pompeio in dictione Pedarius a Lucilio dicti sunt Agipedes, quod pedum discessione dicerent sententiam. Refertur a Gellio Noctium Atticarum libro tertio, capite decimooctavo. Habet et crocodilus caput sine lingua, sed dentibus armatum, quales nunc videmus multos, qui cum bene dicere nesciant, tamen mordent letaliter. Nilus procul abest a nobis, sed hoc genus crocodilis plena sunt omnia. 980. I, X, 80. Corpus sine pectore Proverbiali figura dixit Horatius in Epistolis ad Albium: Non tu corpus eras sine pectore; dii tibi formam, Dii tibi divitias dederant artemque fruendi. Item Ovidius in Heroinis: Hunccine tu speras hominem sine pectore dotes Posse satis formae, Tyndari, nosse tuae ? Perinde vero dictum est corpus sine pectore, quasi dicas sine mente. Nam sapientiam et ingenium in pectore atque in corde consistuunt. Unde et cordatos appellamus prudentes. Et Juvenalis tardum ac stolidum significans Cum laeva in parte marmillae / Nil salit Arcadico juveni. 981. I, X, 81. Cerite cera dignus Olim notari dignos atque improbos et nequam homines Cerite cera dignos proverbio vocabant nimirum Ceritem ceram insignem ignominiam appellantes. Horatius: Quid deceat, quid non obliti, Cerite cera Digni, remigium vitiosum Ithacensis Ulyssis. Acron et Porphyrion hujusmodi tradunt originem adagii. Romani Ceritibus bello subactis eam dixere conditionem, ne suffragii jus haberent, ne leges ullas aut aederent aut haberent. Eamque ignominiam in adagium abiisse. Meminit de tabulis ceritibus et Aulus Gellius libro decimosexto, capite decimotertio. Primos autem municipes, inquit, sine suffragii jure Cerites esse factos accipimus. Concessumque illis, ut civitatis Romanae honorem quidem caperent, sed negotiis tamen atque oneribus vacarent pro sacris bello Gallico receptis custoditisque. Hinc tabulae Cerites appellatae versa vice, in quas censores referri jubebant, quos notae causa suffragiis privabant. Confine videtur illi, quod alibi diximus sutorium atramentum. 982. I, X, 82. Dii laneos habent pedes Macrobius libro Saturnalium primo, capite sexto scribit in hunc modum: Cur autem Saturnus ipse in compedibus visatur, Verrius Flaccus causam se ignorare dicit. Verum mihi Apollodori lectio suggerit. Saturnum Apollodorus alligari ait per annum laneo vinculo et solvi ad diem sibi festum, id est mense hoc decembri. Atque inde proverbium dictum, deos laneos pedes habere; significari vero decimo mense semen in utero animatum in vitam grandescere, quod donec erumpat in lucem, mollibus naturae vinculis detinetur. Hactenus Macrobius. Lucianus item in Cronosolone Saturnum in compedibus fingi solere significant. Atque hujus figmenti rationem reddit in libro de astrologia, nempe quod orbis Saturni longissime a nobis semotus sit, ob hoc in tartara conjectum finxere ex aeris profunditate sumpta occasione. Deinde quod motus sit omnium tardissimi, ut quasi stare videatur, compedibus alligatum finxerunt. Plutarchus in Problematis scribit Tyriis fuisse morem, ut deorum statuis vincula injicerent. Aenigma proverbii indicat deos ad scelerum ultionem lente quidem procedere, sed tamen aliquando de malefactis poenam sumere vel inopinato. Sic interpretatur Porphyrio demonstrans quod scribit Horatius libro Odarum tertio, oda secunda: Raro antecedentem scelestum Deseruit pede Poena claudo, affine esse proverbio, quo dicitur deos iratos pedes lanatos habere, quia nonnunquam tarde veniunt nocentibus. 983. I, X, 83. Zenone moderatior Ζήνωνος ἐγκρατέστερος, id est Zenone temperantior. Testatur et Laertius in Zenonis vita philosophum hunc tum in victu tum in voluptatibus venereis usqueadeo patientem ac parcum fuisse, ut crudis duntaxat vesceretur ac pallio praetenui tegeretur. Unde et Philemon in comoedia taxat hominem, qui post panem obsonii loco caricis uteretur, aquam vini loco biberet ac discipulos esuriem doceret. Hinc et in vulgi sermonem abiit Zenone temperantior. Philemonis versus apud Diogenem ex fabula, cui titulus Philosophi, sunt hujusmodi: Εἰς ἄρτον, ὄψον ἰσχάδας ἐπιπιεῖν ὕδωρ, Υιλοσοφίαν καινὴν γὰρ οὗτος φιλοσοφεῖ, Πεινῆν διδάσκει καὶ μαθητὰς λαμβάνει, id est Post panis esum cariceumque obsonium Aquam bibens perdurat inde simplicem, Novum enim philosophiae celebrat hic genus, Docet esurire ac discipulos ita illicit. Quanquam sunt, qui versus hos Posidippo tribuant, non Philemoni velut idem admonet Laertius. 984. I, X, 84. Sylosontis chlamys Ἡ Συλοσῶντος χλαμύς, id est Sylosontis chlamys. Refertur a Diogeniano dici solitum in hos, qui se cultu vestituque jactitant ac venditant. Videtur haud absurde dici posse et in eos, quibus munus exiguum in tempore magno cum foenore rediit. Historiae, quae proverbii dederit occasionem, meminit Herodotus in Thalia, quanquam apud hunc χλανίς legitur, non χλαμύς. Φλανίς autem vestis militaris. Meminit et Strabo Geographiae libro decimoquarto. Historia sic habet: Syloson quidam, cum sensisset Darium Hystaspis filium, cum adhuc privatus ageret, chlamyde quadam sua admodum bella impensius fuisse delectatum, eam ultro dono misit. Cujus tam tempestivae liberalitatis memor Darius, cum jam rebus esset praefectus, totam et urbem et insulam Samiorum Sylosonti in manus tradidit unius vestis munus tam opulento regno compensans. Mentionem facit hujus rei Valerius quoque Maximus libro Memorabilium quinto, titulo De gratitudine. Porro quod alii chlamydem seu chlanidem vocant, hic amiculum appellat, id est pallii genus. 985. I, X, 85. Opera Sylosontis ampla regio Ἕκητι Συλοσῶντος εὐρυχωρία, id est Per Sylosontem regio facta est amplior. Senarius in proverbium versus, quem refert Strabo libro Geographiae XIV. Nam Syloson munificentia Darii mortuo Polycrate Samiorum adeptus tyrannidem, cum acerbius exerceret imperium, ita ut fere solent ii, qui ab humili fortuna repente ad res amplas provehuntur, et ob hanc causam insula desereretur ab incolis, proverbio dici coeptum: Ἕκητι Συλοσῶντος εὐρυχωρία, id est Spatiosa regio est Sylosontis gratia. Convenit in acerbe gerentem magistratum aut in principem malum, cujus vitio deseratur ab incolis regio. Venustius reddetur longiore deflexu, veluti si in hominem πλεονέκτην, qui domum aliquam compilarit, dicatur, aut in profusum ac prodigum, cujus luxu loculi facti sunt inanes. 986. I, X, 86. Phalaridis imperium Υαλάριδος ἀρχή, id est Phalaridis principatus. Refertur inter Graecas paroemias. Recte dicetur in eos, qui crudelius exercent imperium aut potestatem sibi delegatam. Ortum adagium a Phalaride Agrigentinorum tyranno, quem sua crudelitas nobilitavit. Inter multa autem crudelitatis exempla celebratur in primis aeneus ille taurus Perilli sive Perilai – nam sic appellat Lucianus – inventum, in quo subjecto igni mortales vivi sic exurebantur, ut pro ejulatu humano mugitum aederent morientes. Eum taurum exusto primum in eodem artifice Delphos misisse legitur, ut Phoebo dicatus in ejus templo reponeretur, monimentum futurum simul et artis exquisitissimae et inventi crudelissimi et poenae merito in auctorem retortae. Verum Delphi munus ut a tyranno missum repudiarunt. Haec ferme leguntur apud Lucianum. Simili figura dictum legimus φαλαρισμόν pro immani crudelitate. Cicero Ad Atticum, libro septimo: Nam istum quidem, cujus φαλαρισμὸν times, omnia teterrime facturum puto. Idem in actione contra Pisonem Quoniam, inquit, Phalarim grammaticum habemus, id est qui perperam scripta etiam capite punit. 987. I, X, 87. Manliana imperia Ut hoc proxime recte congruit in hos, qui saeviunt in eos, in quos jus nacti sunt, ita Manliana imperia confine illi proverbium probe torquebitur in eos, qui nimis rigida juris observatione humanitatis et aequitatis obliviscuntur. Historia, quae proverbio causam dedit, narratur a Tito Livio primae decadis octavo libro. Extat et apud Valerium Maximum aliosque complures scriptores. Ea ad hunc ferme habet modum: T. Manlius cum consul bellum cum Latinis gereret edictumque esset, ne quis extra ordinem pugnaret, T. Manlius, consulis filius, turmae praefectus, provocatus a Genutio sive ut Valerius a Geminio Metio, Tusculanorum equitum praefecto, oblitus edicti consularis conflixit et provocatorem hasta confodit. Deinde ubi comitante turma ac velut ovante spoliis ornatus ad patrem tenderet, ille mox in conspectu omnium filium, quod extra ordinem pugnasset, ad palum deligari, deinde virgis ex more caedi, postremo securi feriri jussit. Salubri quidem in posterum exemplo, quemadmodum ait Livius, sed in praesentia nimium invidioso consuli. Siquidem ut auctor est Valerius libro Memorabilium nono, capite De ira, cum victor Romam reverteretur, nemo juvenum obviam iit; in tantum totius juventutis odium venerat. Hinc et cognomen additum vulgo Imperioso. Refert simile severitatis exemplum Valerius Maximus libro secundo, capite De disciplina militari, de Posthumio Tiburto, cujus filius, fortissimus adolescens, quod feliciter quidem, sed injussu patris cum hoste commisisset, a patre securi percussus est. Quanquam Titus Livius primae decadis, libro quarto maluit hoc de Manlio Torquato quam de Posthumio credere atque in variis scriptorum opinionibus hoc potissimum argumento sese uti testatur, quod vulgato proverbio Manliana imperia dicta sint, non Posthumiana, cum tamen Posthumius aetate praecesserit Manlium. Quod si prior tam saevi exempli fuisset auctor, occupasset nimirum insignem titulum crudelitatis, praeterea quod Manlio cognomen inditum esset Imperioso, non Posthumio. Meminit et Seneca De beneficiis libro tertio de Manilio sive Manlio quodam, qui relegatus a patre reversus eum a molestia litis intentatae liberavit. Tecte ad proverbium allusit M. Tullius libro De finibus secundo. Vide, ne ista sint Manliana nostra aut majora etiam, si imperes, quod facere non possim. Fortasse pro nostra scriptum erat jussa. 988. I, X, 88. Complurium thriorum ego strepitum audivi Πολλῶν ἐγὼ θρίων ψόγους ἀκήκοα, id est Thriorum ego strepitum audii complurium. Senarius est proverbialis, quo minas et inanem clamorem nos contemnere significamus. Quemadmodum Thais illa Terentiana saevas et gloriosas Thrasonis minas pro nihilo ducit magnum nebulonem appellans. Aristophanes in Vespis: Ὡς ἐγὼ πολλῶν ἀκούσας οἷδα θρίων τὸν ψόφον, id est Thria novi, quid strepant, ut saepius qui audiverim. Porro thria a Graecis dicuntur ficulna folia, quae, cum incenduntur, minacem quendam aedunt strepitum et formidandum iis, quibus ante non sit auditus, alioquin inanem et contemnendum. Nisi mavis legere θριῶν; sic enim Graeci vocant calculos, quos in urnam mittunt sortilegae, cum divinant, quemadmodum admonuimus alibi. Solent hujusmodi divinatrices aliquando e sortibus dira praedicere, quo stultos ac credulos territent, cum saepenumero nihil eveniat eorum, quae minantur. 989. I, X, 89. Ne inter apia quidem sunt Οὐδ’ ἐν σελίνοις εἰσίν, id est Ne in apio quidem sunt pro eo, quod est ne ingressum quidem aut initium rei attigerunt. Sumpta metaphora ab iis, qui hortos ingrediuntur. Nam antiquitus extremus ille hortorum ambitur apio conserebatur; quem qui nondum praeterissent, velut in horti limine adhuc esse videbantur. Aristophanes in Vespis: Οὐδὲ μέν γ’ οὐδ’ ἐν σελίνῳ που ᾿στὶν οὐδ’ ἐν πηγάνῳ, id est In apio nondum est vel ipso, sed nec in rutis adhuc. Hoc est nec initium habet eorum, quae sunt futura. Interpres et aliam quandam hoc loco refert sententiam volens adagium ad gymnicum agonem pertinere, ad quod, qui praepararent infantes statim ut essent nati, in apio collocare consueverunt. Itaque perinde dictum videtur Ne in apio quidem, quasi dicas ne in primis quidem rudimentis. Rutam autem comicus addidit risus causa, quod apium praelocutus fuerat. Porro morem apio coronandi putant jam olim ab Hercule inductum post interfectum Nemeae leonem, quod et Pindarus indicare videtur alicubi. Nam in Nemeis hymno quarto dicit: Ἵνα ἐν ἀγῶνι βαρυκτύπου Θάλησε Κορινθίοις σελίνοις, id est Ubi in certamine tumultuosi floruit Corinthiacis apiis. Significat quendam in certamine Neptuni Isthmico coronatum fuisse a Corinthiis. 990. I, X, 90. Podex lotionem vincit Πρωκτὸς λουτροῦ περιγίνῃ, id est Podex lotionem vincis. Callistratus apud Aristophanis interpretem adagium hoc retulit ad eos, qui sese in malum aliquod adigunt, propterea quod ea corporis pars, etiam si lavetur, semet rursum inquinat, ita ut ipsa sit in causa, quo minus lavari possit. Quadrabit etiam, ubi quid frustra fieri significabimus, veluti si quis nocentem e carcere redimat atque ille mox iterato commisso semet eodem praecipitet. Aut si quos reconcilies mox in pristinam relapsuros simultatem aut castiges incorrigibile ingenium, quod genus est mulierum. Conveniet et in illos, qui suo ipsius vincunt malo. Veluti si quis morum intractabilitate obtineat, ne posthac objurgetur a praeceptore. Putant adagium videri sumptum ab iis potissimum, qui cita sunt alvo, quos Nonius foriolos appellat. Aristophanes in Vespis: Πρωκτὸς λουτροῦ περιγενόμενος, id est Podex pervincens loturam. Itidem et morbus dicitur vincere artem curamve medici, cum est immedicabilis. Ex veterum monumentis deprehendes fuisse morem publicum, ut post exoneratam alvum adhiberetur ejus partis lotio, quae tamen subinde erat repetenda. Martialis inter Issae catellae laudes commemorat, quod post depositum ventris onus rogaret lavari. Legimus et barbarum quendam servitutis impatientem ligno, cui spongia erat addita tergendo podici, in gulam adactam sibi conscivisse necem. 991. I, X, 91. Conscientia mille testes Quintilianus Oratoriarum institutionum libro quinto hanc sententiam ut proverbialem citat: Conscientia mille testes. Sensus interprete non eget. Quis enim nescit conscientiam rem esse unam omnium efficacissimam, adeo ut nulla tormenta melius prodant maleficium quam conscientia, nullus carnifex severius puniat quam haec ? Unde et illud: Heu ! quam difficile est crimen non prodere vultu ! Extat et Graecanica sententia Συνείδησις πλήττει τὴν ψυχήν, id est Conscientia verberat animum. Juvenalis item: Et surdo verbere caedit. Hanc sensere poetae, cum de diris et ultricibus furiis fabulantur. 992. I, X, 92. Mysorum praeda Μυσῶν λεία, id est Mysorum praeda. In eos olim dicebatur, qui impune a quibuslibet laeduntur ac diripiuntur. Ortum adagium a Mysis, quos aiunt quondam finitimorum incursationibus male vexatos fuisse, quo tempore Telephus rex peregre agebat. Utitur hoc adagio Aristoteles libro Rhetoricorum primo tractans de locis conjecturalibus. Καὶ τοὺς ὑπὸ πολλῶν ἀδικηθέντας καὶ μὴ ἐπεξελθόντας ὡς ὄντας κατὰ τὴν παροιμίαν Μυσῶν λείαν, id est Eos item, inquit qui a compluribus affecti injuria non curant de ulciscendo. Nam ut trito dicitur proverbio, Mysorum hi praeda sunt. Hoc est passim ab omnibus incessuntur, propterea quod veterem ferendo injuriam invitant novam. Usus est Demosthenes adversus Aeschinem. Quo quidem in loco scioli depravarunt pro Mysorum, miserorum, in translatione Leonardi Aretini. Citatur et ex Stratidis Medea et iambis Simonidis. 993. I, X, 93. Ultra septa transilire Ὑπὲρ τὰ ἐσκαμμένα πηδᾶν, id est Septa transilire. Congruit vel in eos, qui rem quampiam novam et incredibilem designant longeque supra vulgarium hominum facultatem. Vel in hos, qui a re proposita digrediuntur. Vel in illos, qui praescriptos sibi terminos et potestatis mandatae modum transeunt. Natum adagium a Phayllo quodam pentathlo Pontico, ut quibusdam placet, Crotoniata, qui tum saltu tum disco mirum in modum valuisse legitur. Haec ferme Suidas. Extat et inscriptio statuae illius hujusmodi: Πέντ’ ἐπὶ πεντήκοντα πόδας πήδησε Υάϋλλος, Δισκεύει δ’ ἑκατὸν πέντ’ ἀπολειπομένων, id est Quinque supra quinquaginta pedes saliit Phayllus, discum autem jacit centum exceptis quinque. Meminit hujus adagii Plato in Cratylo: Καὶ ὑπὲρ τὰ ἐσκαμμένα ἁλέσθαι, id est Et ultra septa salire. Refert et Julius Pollux libro De rerum vocabulis tertio. Lucianus in Somnio: Ὑπὲρ τὰ ἐσκαμμένα ἤδη πηδᾶ, id est Ultra septa jam transilit. De somnio, cujus finis, cum sit somnus, jam etiam vigilanti duraret. Chrysostomus homilia in II Cor. III: Σὰ σκάμματα παρέβη, id est Septa transcendit; de Paulo loquitur, qui cum gratis doceret Evangelium, plus praestitit quam ab apostolis exigebatur. Cicero De oratore libro primo: Et quasi certarum artium forensibus cancellis circumscriptam scientiam. Idem in actionibus: Ab his cancellis, quibus me circumscripsi, declinavero. Locus enim is, in quo celebrantur ludi forenses, fossis, cancellis, aut aliis id genus septis erat circumscriptus. 994. I, X, 94. Psyrice facta Psyra insula quaepiam est, haud procul a Chio, cujus meminit et Homerus libro Odysseae tertio Psyriam appellans: Ἢ καθύπερθε Φίοιο νεοίμεθα παιπαλοέσσης, Νήσου ἐπὶ Χυρίης, αὐτὴν ἐπ’ ἀριστέρ’ ἔχοντες, id est Certe supra Chium redibamus asperam juxta Insulam Psyram, ipsam Chium a sinistris habentes. Strabo Psyra pronuntiat plurative et neutrali genere. Meminit hujus et Plinius libro mundanae historiae quinto. Ea insula quoniam esset et perpusilla et ignobilis, in contemptus ac vilitatis proverbium abiit, ut quae sordide parumque magnifice fierent, Psyrice facta dicerentur. Haec ferme Stephanus. Idem citat Cratinum: Χύρα τὸν Διόνυσον ἄγοντες, id est In Psyra Bacchum ducentes; eundem rursus in Nemesa Χύρα τε τὴν Σπάρτην ἄγεις, id est In Psyra Spartam ducis. 995. I, X, 95. Bos Cyprius Κύπριος Βοῦς, id est Cyprius bos. In brutum ac stolidum jaci solitum, propterea quod Cyprii boves magis bruti ferantur, quippe qui stercore humano pascantur. Refertur a Suida ac Diogeniano. Interpres Aristophanis in Plutum scribit Boetotios boves σκατοφάγους fuisse, id est oletum edentes. Hoc autem nomine Aristophanes medicos appellat, quod in curandis aegrotis sordida quaedam tractent lotium aut ventris excrementa contemplantes. Sed de Cypriis bubus consentit Plinius libro XXVIII, capite ultimo narrans Cyprios boves hominum excrementa appetere, non pastus causa, sed ut hoc remedio torminibus medeantur. 996. I, X, 96. Cyprio bovi merendam Festus Pompeius versum hunc Sotadicum citat ex Ennio Cyprio bovi merendam, ostenditque convenire, quoties conviva sordidus et insipidus sordido atque insipido accipitur convivio. Originem adagii refert eandem, quam nos modo commemoravimus. Festivius erit, si ad res animi deflectatur, ut si quis apud spurcos spurce loquatur, apud indoctos indocte. 997. I, X, 97. Equum habet Sejanum Equum habet Sejanum olim proverbio dicebatur in calamitosum et ad extremam inopiam redactum. Allegoria sumpta est ab equo quodam fatali, cui a Cn. Sejo domino nomen inditum est Sejano. Is ex Diomedeis equis prognatus fuisse creditus est. Fuit insigni quidem specie, verum ejusmodi quodam fato, ut quisquis ejus equi possessor esset, is cum omni domo ad internicionem usque deperiret. Id quod Cn. Sejus ipse capitis damnatus ac miserando affectus supplicio, deinde et Dolobella bello interfectus, post hunc Cassius ab hostibus occisus, deinceps Antonius detestabili exitio perditus probavit. Hunc equum C. Bassus Argis se vidisse refert haud credibili pulchritudine vigoreque et colore exuperantissimo, nempe puniceo. Hoc adagium et refert et copiosius explicat Aulus Gellius libro Noctium Atticarum tertio, capite nono. Fieri potest, ut haec de equo superstitio manarit ab equo illo durateo, cujus Odysseae Θ meminit Homerus, qui fatalem interitum attulit Trojanis. Ad quod alludens Maro Scandit, inquit, fatalis machina muros. Ediverso quaedam fataliter esse felicia credidit veterum superstitio. Nam auctor est Trebellius Pollio in libro De triginta tyrannis vulgo persuasum fuisse res iis feliciter cedere, qui Alexandri Magni imaginem auro argentove expressam gestitarent. Nec hodie desunt, qui gladios in bello fortunatos et hujusmodi quasdam nugas pollicentur principibus. At magis mirandum esse qui istiusmodi impostoribus credant. 998. I, X, 98. Aurum habet Tolosanum Huic simillimum est illud Aurum habet Tolosanum. In eum qui magnis ac fatalibus afficitur malis novoque ac miserando exitio petit. Refertur ab A. Gellio eodem loco, quem modo citavimus, ad hunc modum: Eadem sententia est illius quoque veteris proverbii, quod ita dictum accipimus: Aurum habet Tolosanum. Nam cum oppidum Tolosanum in terra Gallia Q. Cepio consul diripuisset multumque auri in ejus oppidi templis fuisset, quisquis ex ea direptione aurum attigit, misero cruciabilique exitu periit. In plerisque codicibus Gellianis hactenus legebatur in terra Italia, sed mendose, cum Strabo et Justinus Tolosam ponant in Galllia. Meminit auri Tolosani M. Tullius libro De natura deorum tertio Cognosce, inquit, alias quaestiones, auri Tolosani, conjurationis Jugurthinae. Strabo libro Geographiae quarto admonet hanc pecuniam Tolosanam Delphicae pecuniae partem fuisse. Brennus enim Prausus natione Tectosagis auxiliantibus Delphos incursaverat, deinde, quemadmodum refert Justinus libro XXII, cum Tectosagi se in antiquam patriam Tolosam recepissent, pestilentia laborare coeperunt, a qua non prius sunt liberati, quam aruspicum responsis moniti aurum argentumque sacrilegio quaesitum in Tolosensem lacum mergerent, quod omne magno post tempore Cepio Romanus consul abstulit. Quod quidem sacrilegium exitium attulit tum ipsi Cepioni tum illius copiis. Erant autem auri pondo CX milia, argenti pondo quinquies decies centum milia. Scribit enim Strabo Tolosanos ex privatis fortuni auxisse sacram pecuniam, ut magis deum sibi reconciliarent. Narrantur et alia quaedam hoc loco a Strabone de auro Tolosano ex Posidonio, verum quoniam ad adagionis enarrationem non magnopere pertinere videbantur, sat habuimus locum indicasse. Durat hodieque apud vulgus haec opinio, ut existiment omneis misere perire quicunque a sacris rebus non abstinent manus violentas. 999. I, X, 99. Polypi caput Πολύποδος κεφαλή, id est Polypi caput. In hominem varium et in quo pariter et vitia quaedam et virtutes invenias, cujusmodi Catilinam describit Salustius. Competit et in rem, ex qua non parum commoditatis capere queas, sed quae eadem nonnullis incommodis noceat. Allegoria ducta est ab ejus piscis capite, quod, sicuti testatur Plutarchus in libello, cui titulus Quomodo sint adolescentibus audiendi poetae, esu quidem suavissimum et esculentum, caeterum somnia parit tristia ac prodigiosa. Unde hujus esum interdicebant iis, qui cuperent ex insomniis praescire futura, quemadmodum et fabarum, ut testis est idem Plutarchus in Symposiacis. Proinde poeticen Polypi caput vocat, in qua sicuti sunt permulta cognitu tum jucunda tum frugifera, ita sunt nonnulla, nisi caveas, pestilentia. Porro ex hujusmodi rebus id, quod inest commoditatis, conveniet excerpere, quod noxium vitare. Juxta Simonidis doctrinam apiculas imitari, quae praeteritis reliquis ad ea duntaxat advolant, unde possint aliquid ad mellificium idoneum excerpere, nec aliud colligunt quam quod sit usui futurum. Proverbium integre refertur apud Plutarchum hoc pacto: Πουλύποδος κεφαλῆ ἔνι μὲν κακὸν ἐν δὲ καὶ ἐσθλόν, id est In polypi capite inest quidem malum, inest et bonum. Itidem Theognis in sententiis de vino praedicat: Ἐσθλὸς καὶ κακός ἐσσι, id est Bonum ac malum es. Posset ad hanc formam torqueri fabula de hasta Achillis, quae vulneris auxilium tulit, eadem quae vulnus inflixerat. 1000. I, X, 100. Aestate penulum deteris Ἐν θέρει τὴν χλαῖναν κατατρίβεις, id est Aestate penulam deteris. Refertur a Zenodoto, Diogeniano, Suida. Recte dicetur in eum, qui res necessaria temere nec in tempore profundit aliquando futuras usui, si serventur. Id quod vulgo factitant adolescentes, qui facultates patrias stulte prodigunt in iuventa, quibus sustinenda fuerat imbecillitas senectae. Neque male quadrabit in eos, qui corporis vires in voluptatibus frustra consumunt, quas in obeundis negotiis seriis postea sunt desideraturi. Nam χλαῖνα summa vestis est, quae pro tempore sumitur ad ventos, pluviam frigusve depellendum, quasi Latine dicas penulam. Juvenalis: Et multo stillaret penula nimbo. Quanquam et Latini laenae vocabulo utuntur pro eo, quod Graeci χλαῖναν appellant. Nonius indicat esse genus vestis militaris, quae sit omnium extima veluti chlamys, pallium et penula. Apud Diogenem Laertium tale quiddam objicit Philemon comicus in Craterem, quod aestate gereret pallium crassum, hyeme laceram tunicam, videlicet quo disceret temperantiam ac tolerantiam. Χιλιάς secunda 1001. II, I, 1. Festina lente Σπεῦδε βραδέως, id est, Festina lente. Proverbium hoc non invenustam aenigmatis speciem prae se fert, propterea quod constat ex verbis inter sese pugnantibus, ideoque referendum est ad eam formam, quam in operis hujus initio demonstravimus, nimirum eorum, quae per ἐναντίωσιν, id est, contrarietatem efferuntur; quod genus est illud, δυσδαίμων εὐδαιμονία, id est, infelix felicitas. Nec absurde conjectasse videatur, si quis effictum existimet ex eo, quod est apud Aristophanem in equitibus, σπεῦδε ταχέως, id est, Propera propere, ut allusor, quisquis is fuit, τὴν ἀναδίπλωσιν in ἐναντίωσιν commutarit. Ad hunc autem figurae colorem atque ad hanc allusionis facetiam, non mediocrem gratiam adjungit tam commoda tamque absoluta brevitas, quae et ipsa velut in gemmis, itidem et in adagiis nescio quo modo peculiariter decere mihi videtur et ad precii miraculum facere. Etenim si vim ac sententiam aestimes, quam haec tam circuncisa vocum brevitas in se complectitur, quam sit fecunda, quam gravis, quam salutaris, quam ad omnem vitae rationem late patens, profecto facile discesseris in hanc sententiam, ut in tanto proverbiorum numero non arbitreris ullum aliud esse perinde dignum, quod omnibus incidatur columnis, quod pro templorum omnium foribus describatur, et quidem aureis notis, quod in principalium aularum valvis depingatur, quod primatium inscalpatur anulis, quod regiis in sceptris exprimatur, denique quod omnibus ubique monumentis repraesentetur, propagetur, celebretur, ut quod tantopere expediat semper cujusque obversari animo, nusquam non occurrat oculis, nulli quidem mortalium non maximo futurum usui, praecipue tamen principibus et iis, quibus, ut verbis dicamus Homericis, Λαοί τ’ ἐπιτετράφαται καὶ τόσσα μέμηλε, id est Commissi populi, ac tam multa negotia curae. Quandoquidem a plebeiae sortis hominibus, si quid forte sit vel praetermissum socordia, vel admissum temeritate, quemadmodum jactura levior, ita et incommodum, quod acceptum est, faciliore remedio sarcitur; at vero principis vel unica cessatio semelve praecipitatum consilium, Deum immortalem, quas tempestates nonnumquam excitat, quantas rerum humanarum ruinas secum trahit ! Rursum si adsit τὸ σπεύδειν βραδέως, hoc est maturitas quaedam, ac moderatio simul ex vigilantia lenitudineque temperata, ut neque per temeritatem quicquam faciat poenitendum, neque per socordiam quidquam praetereat, quod ad reipublicae commodum pertinere videatur, quaeso te, quid esse possit hoc imperio felicius, firmius stabiliusque ? Quanquam haec felicitas haudquaquam ipsis Imperii terminis circumscribitur: quin undique longe lateque ad finitimos populos dimanat, nec usquam aeque locum habet Hesiodium illud: Πῆμα κακὸς γείτων, ὅσσον τ’ ἀγαθὸς ὄνειαρ. Proinde sic equidem existimo, proverbium hoc, si quod aliud, optimo jure, βασιλικόν, id est regium appellari debere, non tantum ob eam, quam modo diximus, causam, verumetiam quod duobus his vitiis ingenia principum fere peculiariter videantur esse confinia. Nam fortunae favor, rerum affluentia, tam paratae voluptatum illecebrae, praeterea protinus licere quicquid collubitum fuerit, denique pestilentissimum illud assentatorum εὖγε semperque parati, quicquid quocunque modo dictum factumve fuerit, arrisus, applausus, adgratulatio, haec, inquam, atque id genus alia non mirum, si quibusdam socordiam concilient; maxime, si his omnibus fomentis aetas juventa contigerit et hujus comes rerum imperitia. At e diverso fit nonnunquam, ut insitus ille principum ingeniis vigor et impetus quidam, ut ita dixerim, leoninus, adauctus amplitudine fortunae, excitatus rerum maximarum successibus, inflammatus vel iracundia, vel ambitione, vel aliis hujusmodi cupiditatibus, extimulatus consiliis praeferocibus, transversos rapiat aliquoties ac tum ipsos, tum omnem imperii molem in praecipitium auferat. Quanquam si quidem in alterutram partem peccandum sit, non paulo prastiterit regem impendio lentum esse quam plus aequo praecipitem. Homerus Agamemnoni vitiosam quandam animi molliciem, hoc est τὸ βραδέως, affinxisse videtur, ut ejus nullum egregium facinus adferatur aut animosum, nisi cum ob ereptam Chryseidem stomachatur et Achillem sua spoliat Bryseide; rursum Achilli parum moderatos impetus, hoc est τὸ σπεύδειν, attribuit, nisi si cui tum σπεύδειν βραδέως videtur, cum in consilio districto gladio regem impetiturus a Pallade coercetur admonitus, ut intra convicia duntaxat indignetur. Atqui hoc ipsum erat impotentis animi, in frequenti principum consessu tot probris, tam manifestis conviciis in eum debacchari, penes quem rerum erat summa. Achillem imitatus videtur Alexander ille magnus ac plane vicit, quippe quem eousque praecipitem egerit impetus animi, ut in amicissimos etiam ferrum distrinxerit. Agamemnonem Sardanapalus est aemulatus, sed ita aemulatus, ut longo praecesserit intervallo. Quin utriusque generis innumerabiles invenire liceat, qui vel hujus inertiam, vel illius ferociam referant, perpaucos autem reperias, qui proverbium hoc secuti tempestivam celeritatem cum prudenti tarditate recte miscuerint, nisi quod pro multis unus sufficit, Fabius ille Maximus, cui cognomen etiam additum Cunctatori; qui cum sibi laudem peperit immortalem, tum Romano Imperio cunctando restituit rem aliorum ducum inauspicata celeritate jam ad extrema redactam. Itaque non sine causa video factum, ut hoc σπεῦδε βραδέως intantum arriserit duobus imperatoribus Romanis omnium facile laudatissimis, Octavio Augusto et Tito Vespasiano, quorum utrique singularis quaedam aderat animi magnitudo cum incredibili quadam lenitate facilitateque conjuncta, ut cum amabili morum popularitate, omnium animos sibi devinxissent, nihilo secius tamen pari diligentia, si quando res virum postularet, celeriter res maximas confecerint. Octavius igitur hoc dicto tam impense delectatus est, quemadmodum in Noctibus Atticis, libro decimo, capite undecimo, narrat Aulus Gellius et hunc secutus Macrobius Saturnal. lib. VI, ut non in sermonibus modo quotidianis crebrius usurparet, verumetiam epistolis suis frequenter insereret, admonens his duabus vocibus, ut ad rem agendam adhiberetur simul et industriae celeritas, et diligentiae tarditas. Quod quidem Gellius Latinis existimat unico verbo dici: matura; nam Maturari, quod neque praepropere fiat, neque serius, quam oporteat, sed ipso in tempore; in hunc sensum usurpasse Maronem, cum ait Aeneidos libro primo, Maturate fugam. Quanquam omnino vox haec apud auctores significat idem, quod festinare, sed ita festinare, ne tempus legitimum antevertas, siquidem festinata recte dixeris etiam praepropera, maturata non dixeris. Neque dissident ab his, quae Suetonius tradit in hujus vita: Nihil, inquiens, minus in duce perfecto quam festinationem, temeritatemque convenire arbitrabatur. Crebro itaque illa jactabat: Σπεῦδε βραδέως, ἀσφαλὴς γάρ ἐστ’ ἀμείνων ἥ θρασὺς Στρατηγός. Haec ferme Suetonius. Est autem versus trochaicus tetrameter catalecticus ex poeta quopiam, ut conjicio, decerptus, cui Caesar de suo subiecit στρατηγός. Cujus haec est sententia: Festina lente, nam qui tuto citraque lapsum rem gerit, melior est quam audax et confidens. Tutiora sunt enim, quae lentis consiliis providentur, quam quae calidis consiliis properantur. Jam vero dictum idem Tito Vespasiano placuisse ex antiquissimis illius nomismatis facile colligitur, quorum unum Aldum Manutius mihi spectandum exhibuit argenteum, veteris planeque Romanae scalpturae, quod sibi dono missum aiebat a Petro Bembo patritio Veneto, juvene cum inter primos erudito, tum omnis litterariae antiquitatis diligentissimo pervestigatore. Nomismatis character erat hujusmodi: altera ex parte faciem Titi Vespasiani cum inscriptione praefert, ex altera ancoram, cujus medium ceu temonem Delphin obvolutus complectitur. Id autem symboli nihil aliud sibi velle quam illud Augusti Caesaris dictum, σπεῦδε βραδέως, indicio sunt monimenta litterarum hieroglyphicarum. Sic enim vocantur aenigmaticae scalpturae, quarum priscis saeculis multus fuit usus, potissimum apud Aegyptios vates ac theologos, qui nefas esse ducebant sapientiae mysteria literis communibus vulgo prophano prodere, quemadmodum nos facimus, sed si quid cognitu dignum iudicassent, id animantium rerumque variarum expressis figuris ita repraesentabant, ut non cuivis statim promptum esset conjicere, verum si cui singularum rerum proprietates, si peculiaris cujusque animantis vis ac natura cognita, penitusque perspecta fuisset, is demum collatis eorum symbolorum conjecturis, aenigma sententiae deprehendebat; veluti cum Aegyptii Osirim suum, quem eundem Solem esse putant, significare volunt, inscalpunt sceptrum inque eo speciem exprimunt oculi, nimirum innuentes hunc deum Solem esse regalique potestate sublimem cuncta despicere, quia solem Jovis oculum appellat antiquitas. Hujusmodi ferme refert Macrobius libro Saturnalium primo. Item annum hoc modo demonstrabant: effingebant serpentem ita circumvolutum, ut caudam ore teneret insertam, innuentes annum semper iisdem vicibus temporum reciprocantibus in sese recurrere. Unde Servius autumat apud Graecos ἐνιαυτοῦ vocabulum attributum anno, atque huc respexisse Maronem, cum ait: Atque in se sua per vestigia volvitur annus. Etiam si Horus Aegyptius, cujus extant duo super hujusmodi symbolis libri, serpentis scalptura non annum, sed aevum repraesentari tradit, annum autem tum Isidis, tum Phoenicis imagine. Scripsit his de rebus Plutarchus in commentario De Osiride, et Chaeremon apud Graecos, testimonio Suidae; cujus ex libris excerpta suspicor ea, quae nos nuper conspeximus, hujus generis monimenta, in quibus etiam haec inerat pictura: primo loco circulus, deinde ancora, quam mediam, ut dixi, delphinus obtorto corpore circumplectitur. Circulus (ut indicabat interpretamentum adscriptum) quoniam nullo finitur termino, sempiternum innuit tempus. Ancora, quoniam navim remoratur et alligat sistitque, tarditatem indicat. Delphinus, quod hoc nullum aliud animal celerius, aut impetu perniciore, velocitatem exprimit. Quae si scite connectas, efficient hujusmodi sententiam: Ἀεὶ σπεῦδε βραδέως, id est Semper festina lente. Porro hoc scripturae genus non solum dignitatis plurimum habet, verumetiam voluptatis non parum, si quis modo rerum, ut dixi, proprietates penitus perspectas habuerit, id quod partim contingit sollerti contemplatione rerum causarumque naturalium, partim liberalium cognitione disciplinarum: veluti si quis ex Aristotelicis libris, quos De naturali auditu inscripsit, probe teneret analogiam quandam esse et similitudinem inter magnitudinem, motum ac tempus. Nam horum trium unumquodque pariter in eodem existunt, siquidem ut tempus adhaeret motui, ita motus adhaeret magnitudini. Quod in magnitudine punctum, hoc momentum in tempore, impetus in motu (liceat enim interim sic appellare, quod in motu minimum est atque indivisibile; neque enim de vocibus laborandum, si de re conveniat.) Jam igitur si in recta linea magnitudinem consideres, duo puncta reperies, quorum alterum sit initium duntaxat, alterum finis tantum, hoc est, unde quasi fluit longitudo et in quod desinit. In eadem si motum constituas, duos item reperies impetus, alterum, unde motus oritur, alterum, in quem desinit. Horum ea ratio est, ut qui initium est, tantum ejus motus initium sit, qui finis, tantummodo finis. Motum tempus necessario comitatur, est enim hujus veluti regula. Cujus naturam si separatim contemplare, duo vides momenta (liceat enim ita loqui): alterum temporis illius initium, alterum finem. Rursum autem, si in eadem linea consideraris puncta magnitudinis, impetus motus, momenta temporis, quae media intercedunt inter initium et finem, vides horum uniuscujusque velut ancipitem esse naturam, etenim ad initium relata, fines sunt, ad finem initia. Proinde ubi finita erit magnitudo, ibi simul et finitus motus, et tempus finitum sit oportet. Finita est autem ea magnitudo, in quam tale competit initium, ut idem finis esse non possit, talis, inquam, finis, ut in eundem non cadat ratio principii, id quod evenit in omnibus figuris excepta circulari, seu sphaerica. Nam ut in hac nullum certum est punctum, quod proprie dici queat initium, nullum item, quod ita sit finis, ut tantum eam recipiat appellationem, ita nec momentum hujusmodi ullum est, nec impetus. Unde consequitur, ut ibi neque finita sit magnitudo, neque motus finitus, neque finitum tempus. Rursum, ubi quodlibet magnitudinis punctum simul et initium, et finis esse potest, ibi magnitudinem infinitam esse necesse est. Ad eandem rationem ubi quilibet impetus, vel principium motus esse potest, vel finis, illic motus videtur infinitus. Demum ubi quodvis momentum simul vel initium temporis esse potest, vel finis, ibi tempus infinitum oportet esse. Sed infinitum tempus aeternum vocamus, quod quidem aeterno respondet motui. Motus aeternus magnitudinem item aeternam requirit. Haec non possunt compertere, nisi in sphaericam, aut circularem magnitudinem. Unde philosophi quidam aeternitatem mundi collegerunt, quod animadverterent caeli universi siderumque et sphaericam esse figuram, et motum item esse sphaericum. Porro non solum in hujusmodi magnitudinem circuli ratio quadrat, verum etiam motus huic adhaerens, circulus est quidam. Item tempus eum dimetiens motum non respuit appellationem circuli, quemadmodum testatur etiam Aristoteles quarto Περὶ τῆς φυσικῆς ἀκροάσεως libro. Haec igitur atque id genus alia, qui ex philosophorum disciplinis perdidicerit, is facile conjectabit, quam ob rem Aegyptii circulo sempiternum tempus exprimere voluerint. Jam vero Delphini vim naturamque paucis inspiciamus. Tradunt auctores hunc incredibili velocitate, et admirabili impetu reliquum animantium genus longo intervallo post se relinquere. Proinde Oppianus libro De naturis piscium secundo delphinos non cum quibuslibet avibus, sed cum aquilis confert: Ὅσσον γὰρ κούφοισι μετ’ οἰωνοῖσιν ἄνακτες Αἴετοι ἥ θήρεσσι μετ’ ὠμηστῆσι λέοντες, Ὅσσον ἀριστεύουσιν ἐν ἐρπυστῆρσι δράκοντες, Σόσσον καὶ δελφίνες ἐν ἰχθύσιν ἡγεμονῆες, id est Quippe citas quantum inter aves, insignis honore Regalis, reliquas aquila praevertitur omnes, Inque feris leo crudivoris, saevique dracones Serpentum in genere exsuperant, tantum impete Delphin Eximius vincit regnantes aequore pisces. Confert et jaculo: Διὰ γὰρ βέλος ὥστε θάλασσαν / Ἵπτανται, id est Namque per aequoralata sagittae / More volant. Denique confert etiam vento, vel turbini potius ac procellae ventorum: Ἄλλοτε μὲν βαθὺ κῦμα διατρέχει ἠ὘τε λαῖλαψ, id est Altas aliquando per undas / Turbinis in morem discurrit. Plinius libro Historiae mundi nono, cap. octavo, Aristotelis secutus sententiam haudquaquam ab his discrepantia refert, videlicet delphinum omnium animalium pernicissimum esse, neque id solum inter maritimi generis, verumetiam volucri quavis ocyorem, quovis acriorem telo. Singularem autem hujus velocitatem hoc potissimum argumento colligi, quod, cum os habeat longo dissitum intervallo a rostro, nempe medio pene ventre, quae res in consectandis, piscibus non mediocrem illi moram afferat necesse est, neque enim nisi resupinus, atque conversus corripit, tamen vix ullus est piscium qui illius effugiat celeritatem. Nec ignorat ipse hanc naturae dotem, sed veluti laudis, animive causa certat aliquoties cum navigiis plenis velis euntibus. Est enim praecipue φιλάνθρωπος delphin, quin et παιδεραστήν νaiunt nonnulli, et ob id capitalis est hostis crocodili, quo non aliud animal infensius homini. Itaque non pavescit hominem ut alienum, verum obviam navigiis venit, alludit exsultans, certat etiam et quamvis plena praeterit vela. Quinetiam in mugilum venatu apud stagnum Laternam magnifice declarat, quantum valeat celeritate, quantum polleat ingenio, quantum denique bene velit homini. Jam vero quid dicam de impetu vix credibili, siquidem ubi fame concitatus fugientem in vada ima persecutus piscem diutius spiritum continuit, non aliter quam arcu emissus ad respirandum emicat, tantaque vi exilit, uti plerumque vento turgentia vela navium saltu transvolet. Quod igitur symbolum magis conveniebat ad exprimendum acrem illum, et indomitum animi impetum, quam Delphini ? Porro ad significandam tarditatem cunctationemque non male quadrabat ἐνεχίς piscis, quem Latini remoram vocant, verum quoniam hujus figura parum cognobilis videbatur (nam praeterquam quod admodum pusillus est, nec ulla insigni nota discernitur), magis ad id placuit anchorae symbolum, quae, si quando periculose navigatur ob veros nimium secundos, ibi cursum immoderatum navis figit, ac retinet. Itaque dictum hoc, σπεῦδε βραδέως, ex ipsis usque priscae philosophiae mysteriis profectum apparet, unde adscitum est a duobus omnium laudatissimis imperatoribus, ita ut alteri adagionis esset loco, alterii insignium vice, utriusque moribus ingenioque mire quadrans. Nunc vero in Aldum Manutium Romanum, ceu tertium heredem, devenit, Haud equidem sine mentereor, sine numine divum. Nam hujus eadem, quae quondam Titio Vespasiano placuerunt, celebrantur insignia, non notissima modo, verumetiam gratissima quibuscumque ubivis terrarum bonae litterae, vel notae sunt, vel charae. Neque vero symbolum hoc tum illustrius fuisse crediderim, cum inscalptum imperatorio nomismati negotiatorum manibus terendum circumferretur, quam nunc, cum ubique gentium, vel ultra Christiani imperii terminos, una cum omnigenis utriusque linguae voluminibus propagatur, agnoscitur, tenetur, celebratur ab omnibus, qui liberalium studiorum colunt sacra, praesertim iis, qui fastidita barbara ista pinguique doctrina ad veram, atque antiquam adspirant eruditionem, ad quam restituendam vir is quasi natus et ab ispis, ut ita dixerim, fatis factus scalptusque videtur: tam ardentibus votis unum hoc optat, tam infatigabili molitur studio, usqueadeo nullum refugit laborem, ut litteraria supellex et integra, et syncera, puraque bonis ingeniis restituatur. Quam quidem ad rem quantam jam attulerit momenti, tametsi fatis, pene dixerim, res ipsa nimirum indicat. Quod si pulcherrimis planeque regiis Aldi nostri votis deus aliquis bonis literis amicus aspiraverit et si quem numina laeva sinant, intra paucos annos illud futurum polliceor studiosis, ut quicquid est bonorum auctorum in quatuor linguis: Latina, Graeca, Hebraica, Chaldaica, tum autem in omni genere disciplinarum, id unius hujus opera, et plenum habeant, et emendatum, nullamque jam litterariae supellectilis partem quisquam desideret. Quod simul atque contigerit, tum vero palam fiet, quantum adhuc bonorum codicum in abdito sit, vel retrusum ob negligentiam, vel sppressum quorundam ambitione, quibus hoc unum cordi est, ut soli sapere videantur. Tum denique cognitum erit, quam prodigiosis mendis scateant auctores, etiam hi, qui nunc satis emendati putantur. Cujus rei si cui libebit velut ex degustatione conjecturam facere, Plinianas epistolas, quae propediem ex Aldina officina prodibunt in lucem cum vulgatis exemplaribus conferat, quodque ibi deprehenderit, idem in aliis exspectet auctoribus. Herculanum mehercule facinus ac regio quodam animo dignum, rem tam divinam quasi funditus collapsam orbi restituere, latentia pervestigare, eruere retrusa, revocare extincta, sarcire mutila, emendare tot modis depravata, praecipue vulgarium istorum excusorum vitio, quibus unius etiam aureoli lucellum antiquius est quam vel universa res litteraria. Adde iis, quod, quantumlibet exaggeres eorum laudem, qui respublicas sua virtute vel tuentur, vel etiam augent, in re certe prophana, tum angustis circumscripta spatiis versantur. At qui litteras collapsas vindicat, nam id pene difficilius quam genuisse, primum rem sacram molitur et immortalem, tum non unius alicujus provinciae, sed omnium ubique gentium, omnium seculorum negotium agit. Postremo quondam principum hoc munus erat, inter quos prae cipua Ptolomaei glora. Quamquam hujus bibliotheca domesticis et angustis parietibus continebatur, Aldus bibliothecam molitur, cujus non alia septa sint, quam ipsius orbis. In hanc digressiunculam non abs re mihi videor exspatiatus, nempe quo studiosi hoc impensius his insigniis et faveant, et delectentur, postea quam cognoverint a tam inclitis auctoribus fluxisse: praeterea, quid sibi velint, intellexerint, denique cum meminerint, quantum bonae rei delphinus ille polliceatur, si quis modo deus pulcherrimis conatibus dexter adfuerit. A diverticulo repetetur fabula, si prius exposuero querelam de typographis quibusdam pessime de re litteraria merentibus. Non est nova querimonia, numquam tamen justior quam hisce temporibus, quibus haec mihi, quarta, ni fallor, parabatur editio. Ea fuit anno 1525. Venetorum urbs multis quidem nominibus celeberrima, per Aldinam tamen officinam celebrior est, adeo ut quicquid librorum isthinc adfertur ad exteras nationes, ob civitatis tantum titulum illico sit vendibilius. Atqui ejus nominis lenocinio sordidi quidam typographi sic abutuntur, ut vix ab ulla civitate nobis veniant auctores impudentius depravati, nec ii sane quilibet, sed omnium primi, velut Aristoteles, M. Tullius et Quintilianus, ne quid querar de sacris voluminibus. Curatum est legibus, ne quis consuat calceum, ne quis faciat scrinium, nisi fuerit ab ejus opificii sodalitio comprobatus; et tantos auctores, quorum monumentis etaim religio debetur, emittunt in vulgus adeo litterarum ignari, ut ne legere quidem possint, adeo ignavi, ut nec religere libeat, quod excuditur, adeo sordidi, ut citius patiantur sex milibus mensarum oppleri bonum librum quam paucis aureolis velint conducere, qui praesit castigationi. Nec ulli magnificentius pollicentur in titulis, quam qui imoudentissime dépravant omnia. Ex legum auctoritate datur redibitio, si quis pannum ut cocco tinctum vendiderit, si deprehendatur in tinctura nihil additum cocci; quin multa afficitur quisquis in hujusmodi mercibus fucum fecit; et lucro suo, vel furto potius fruitur, qui eadem opera tot hominum milibus imponit ? Olim et in describendis libris adhibebatur religio non minor, quam nunc adhibetur in notariis plublicis ac juratis, certe major debebatur; nec aliunde tam prodigiosa librorum confusio profecta est, quam quod obscuris quibuslibet et monachis imperitis, mox etiam mulierculis citra deletum rei tam sacrae tractatio commitebatur. At quantulum est mali, quod adfert scriba negligens auteur indoctus, si conferas typographum ? Et hic oscitant leges publicae: punitur, qui vendit pannum apud Britannos tinctum pro panno tincto apud Venetos, et audacia sua fruitur, qui meras cruces et ingenii tormina vendit pro bonis auctoribus. Dices: non est venditoris emptori praestare quodvis vitium. Certe hic debebat ese, si titulus promittit exactam diligentiam, et liber scatet mendis. Et sunt errata, quae nec ab eruditis sttim deprehenduntur; jam typographorum innumerabilis turba confundit omnia, prasertim apud Germanos. Non licet cuivis pistorem esse, typographia quaestus est nulli mortalium interdictus. Nec tutum est quidvis pingere aut loqui, at quamvis materiam excudere fas est. Ubi terrarum non volitant novorum libellorum examina ? Quorum si singuli adferrent aliquid scitu dignum, tamen ipsa turba studiis vehementer officeret vel ipsa satietate, quae bonis in rebus est multo perniciosissima, vel hoc ipso, quod his velut illecebris animi hominum natura apsicori et novarm rerum avidi sevocentur a lectione veterum scriptorium, quibu nihil melius proferri potest, etiam si non inficior a neotericis aliquid inveniri posse, quod illos fugerit. Existere potest, verbi causa, qui doceat aliquid, quod latuerit Aristotelem, nullum tamen arbitror exoriturum, qui philosophiae corpus tradat absolutius, quam ille tradidit; sic erit fortassis, qui in literis sacris videat quadam, quae fefellerint Chrysostomum auteur Hieronymum, at non arbitror fore, qui in summa praestet, quod illi praesititerunt. Nunc illis propemodum antiquitatis, omnibus omnium naeniis terminus horas. Negligentur interim honestae disciplinae cum sius auctoribus, collabitur auctoritas senatuum, conciliorum, scholarum, jureconsultorum ac theologorum. Quod si res pergat, qua coepit, futurum est, tu, summa reurum ad paucos redacta,, barbarica quaedam tyraniis sit apud nos, qualis est apud Turcas. Unius aut paucorum libidini parebunt omnia nec erunt politiae civilis ulla vestigia, sed militari violentia gubernabuntur universa. Jacebunt omnes honestae disciplinae, lex una vigebit: sic vult κοσμοκράτωρ. Religionis antistites aut nullo erunt in precio, auteur si quid habebunt opum dignitatisve, id totum serviet iis, quorum non judicio, sed nutu ac renutu temperabuntur omnia. Quanto melius consuleretur rebus humanis, si quemadmodum in elementis mundi alia ab aliis sic temperantur, ut aeterno foedere consistant omnia, sic in republica sua cuique legitima maneret auctoritas: populo tribueretur, quod aequum est, senatui ac magistratui tantum concenderetur, quantum eruditio, leges et aequitas pateretur, episcopis ac sacerdotibus suus maneret honos, nec monarchis negaretur, quod debetur. Horum omnium concors discordia et eodem tendens varietas longe fidelius servaret reipublicae statum quam nunc, dum quisque ad se rapere conatur omnia. Ne familia quidem potest consistere, nii maritus fonctionis partem cedat uxori, ni discrimen sit inter liberos et servos, et nisi servi quoque non pro jumentis habeantur, sed pro hominibus; postremo nisi discrimen sit nter servum et servum, ut qui liberaliter serviunt, habeantur indulgentius ac praemium officiorum expectent libertatem. Dicet hic aliquis: Heus, divinator, quid haec ad typographos ? Quia non nullam mali partem invehit horum impunita licentia. Implent mundum libellis, non jam dicam nugalibus, quales ego forsitan scribo, sed ineptis, ondoctis, maledicis, famosis, rabiosis, impiis ac seditiosis, et horum turba facit, ut frugiferis etiam libellis suus pereat fructus. Provolant quidam absque titulis aut titulis, quod est sceleratius, ficits. Deprehensi respondent: Detur, unde alam familiam, desinam tales libellos excudere. Aliquanto meliore fronte respondeat fur, impostor aut leno: Da, qui vivam, et desinam his artibus uti, nisi forte levius crimen est clam minuere rem alienam quam palam eripere famam alienam, aut sine vi ad quaestum abuti alienove corpore quam vitam alterius ac famam vita quoque chariorem impetere. Sed querelae jam dudum satis. Indicandum est remedium. Mitigabitur hoc malum, si principibus ac magistratibus curae fuerit, ut, quantum fieri potest, excludantur ociosi, quo potissimum bella mercenaria nobis progignunt; deinde si improbis, quos nec ratio, nec pudor cohibet, leges ostendant fustem paratum, ni se verterint ad meliora; deinde conantibus ea, quae faciunt ad publicam utilitatem, si viribus destituantur, succurrant praemia vel a principibus, vel ab episcopis et abbatibus, vel ex aerario publico. Nam a negotiatoribus, qui se plerique mammonae dedicarunt, fortassis improbum sit tale offiium exigere. Qui extructo altari sepulchrove, qui suspensa tabula aut statua posita sibi promittunt nomen apud posteros, quanto vivaciorem famam hac via sibi paraprent ! Ex multis unum exemplum proferam. Vix alius in enarrandis sacris voluminibus dexterius versatus est qum divus Joannes Chrysostomus, nec alius scriptor magis accomodus his, qui se parant ad munus concionandi. Et scirpsit plurima, quorum bonam partem habemus utcunue versam, sed plerique depravatis, nonnullis etiam admixtis, quae nihil habent Chrysostomi. Quanta vero lux accederet sacris studiis, si tantus doctor totus haberetur graecus et emendatus, aut certe sic haberemus eum loquentem Latine, quemadmodum loquitur Graece ! Non hic commemorabo, quot modis pereant magnatibus pecuniae, quantum absumant, alea, scorta, compotationes, profectiones non necessariae, pompae, bella quaesita, ambitio, colax, morio, ludio. Saltem ex his, quae turpiter pereunt, aliquam portionem decidant vel utilitati publicae, vel suae gloriae, uel utrique. Aldo haec molienti quis non favit eruditorum ? Quis non suggessit aliquid, quod illum laboribus tantis imparem sublevaret ? Quoties ad illum ab Hungaris ac Polonis missa sunt ultro vetusta exemplaria, non sine honorario munere, ut ea iusta cura publicaret orbi ! Quod Aldus moliebatur apud Italos, (nam ipse concessit in fata, quanquam gratiosi nominis titulo adhuc commendatur officina), hoc Joannes Frobenius molitur apud Cisalpinos non minore studio, quam Aldus nec prorsus infeliciter, sed, quod negari non potest, impari lucro. Si causam requiras, ex multis hanc unam esse puto, quod non est idem ingeniorum candor apud nos, qui est apud Italos, sane quod ad rem attinet litterariam. Nec enim vereor praedicare, quod sum expertus. Cum apud Italos aederem proverbiorum opus homo Batavus, quotquot illic aderant eruditi, ultro suppeditabant auctores nondum per typographos evulgatos, quos mihi suspicabantur usui futuros, Aldus nihil habebat in thesauro suo, quod non communicaret, idem fecit Joannes Lascaris, Baptista Egnatius, Marcus Musurus, Frater Urbanus. Quorundam officium sensi, quos nec de facie, nec de nomine noveram. Venetiam nihil mecum apportabam, praeter confusam et indigestam operis futuri materiam, idque ex evulgatis duntaxat auctoribus. Magna mea temeritate simul utrique sumus aggressi: ego scribere, Aldus excudere. Summa negotii intra menses plus minus novem confecta est, et interim mihi cum calculo malo nondum noto res erat. Hic mihi cogita quanta pars utilitatis abfutura fuerit, nisi docti libros manu descriptos suppeditassent. In his erant, opera Platonis Graeca, Plutarchi Vitae, ejusdem Moralia, quae sub finem operis mei coepta sunt excudi. Athenaei Dipnosophistae, Aphthonius, Hermogenes cum commentariis, Aristotelis Rhetorica cum scholiis Gregorii Nazianzeni. Aristides totus cum scholiis, commentarioli in Hesiodum ac Theocritum, Eustathius in totum Homerum, Pausanias, Pindarus cum accuratis commentariis. Proverbiorum collectio titulo Plutarchi, rursus alia titulo Apostolii, cujus libri nobis copiam fecit Hieronymus Aleander. Erant et alia minuta, quae vel non succurrunt, vel non attinet referre. Horum nihil adhuc fuerat typis evulgatum. Nunc vicissim accipe candorem amici cujusdam Cisalpini, quem in praecipuis habeam nec habere desii, quandoquidem amici mores nosse oportet, non odisse. Cum adornarem editionem Venetam, forte videram apud illum Suidam, cujus margines habebant paroemias annotatas. Opus erat ingens, et erant evoluenda plurima. Cupiens igitur hoc laboris lucrifacere, rogavi faceret ejus voluminis copiam vel ad horas paucas, dum puer notulas in meum codicem transcriberet. Iterum atque iterum roganti pernegavit. Cum nullum obtestationis genus non admovissem nec exorarem, rogabam, num ipse haberet in animo aedere proverbia, me cessurum perlubenter hoc opus felicius tractaturo. Dejurabat nihil esse tale. Quid igitur, inquam, te movet ? Tandem veluti tormentis adactus fassus est, haec jam evulgari, per quae docti hactenus fuissent vulgo mirandi. Hinc illae lachrimae ! Latitant in collegiis ac monasteriis Germanorum, Gallorum et Anglorum pervetusti codices, quos exceptis paucis adeo non communicant ultro, ut rogati vel celent, vel pernegent, vel iniquo precio vendant usum, decuplo aestimatorum codicum. Tandem pulchre servatos vel caries tineaeque corrumpunt, vel fures auferunt. Magnates autem adeo non adjuvant sua benignitate rem litterariam, ut existiment nullam pecuniam perire perditius, quam quae in tales usus consumitur; neque quicquam omnino placet illis, unde non vectigal aliquod tollitur. Quod si pari candore principes Cisalpini prosequerentur honesta studia cum Italis, Frobeniani serpentes non tantum abessent ab opibus Delphinis Aldini. Ille lente festinans non minus auri sibi peperit quam nominis, utroque dignus; Frobenius, dum baculum semper erectum gerit, non alio spectans quam ad publicam utilitatem, dum a columbina simplicitate non recedit, dum serpentum prudentiam magis exprimit insigniis suis quam factis, fama potius dives est quam re. Sed digrossionum jam modus esto, nunc ad adagionis enarrationem nostra sese referat oratio. Trifariam uti licebit proverbio. Primum, si quando admonebimus, diutius deliberandum, priusquam aggrediare negotium: postea, quam statueris, tum velociter peragendum, ut ad consultandi moram pertineat anchora, ad conficiendi celeritatem delphinus. Huc pertinet Salustianum illud: Antequam incipias, consulto, ubi consulveris, mature facto opus est: Quam sententiam Aristoteles recenset sexto Moralium libro tanquam vulgo jactatam. Aiunt, inquiens, de quibus iam deliberaris ea celeriter esse peragenda, cunctanter autem consultandum. Cujus auctorem Biantem fuisse testatur Laertius, qui solitus sit admonere βραδέως ἐγχείρειν τοῖς πραττομένοις, ὃ δ’ ἅν ἕλῃ, βεβαίως τηρῶντα διαμένειν, id est, cunctanter aggrediendum negotium, verum in suscepto constanter perseverandum. Nec admodum abludit hinc mimus ille, Publianus, opinor: Diu apparandum esse bellum, ut vincas celerius. Item ille: Deliberare utilia mora tutissima est. Adde iis proverbium illud: Ἐν νυκτὶ βουλή, id est In nocte consilium. Praeterea Sophocleum illud in Oedipo tyranno: Υρονεῖν γὰρ οἱ ταχεῖς οὐκ ἀσφαλεῖς, id est, Periculosa ect praepropera prudentia. Addendum his illud Platonis, quod alibi citavimus. Qui plus satis festinat initio, serius ad finem perucnit. Paulo diversius est, sed tamen ad hanc referendum formam, quod ait Quintilianus, praecox illud ingeniorum genus non temere pervenire ad frugem, et quod vulgo dicunt, qui pueri adhuc et velut ante tempus sapiunt, eos in senectute stultos evadere. Quod Actcus approbare videtur, qui apud Gellium ait sibi in juvenilibus ingeniis itidem ut in pomis immaturis placere acerbitatem, nam haec demum maturescere; porro maturitas tempestivam adfert suavitatem, reliqua ante tempus putrescere. Alter usurpandi modus fuerit, cum admonebimus affectus animi rationis velut habenis reprimendos esse; siquidem Plato animum hominis in treis partitus parteis: rationem, iracundiam, concupiscentiam, in hoc philosophiae summam sitam esse putat, si affectus pareant rationi non aliter quam regi, cui quidem ob id ispum sedem in cerebro velut in arce datam existimat. Peripatetici, quorum signifer Aristoteles, affectus, qui sunt animorum impetus quidam, ceu stimulos quosdam a natura datos existimant, quibus ad virtutis usum excitemur, quamquam reclamantibus Stoicis, et nominatim Seneca in libris, quos ad Neronem scripsit de ira. Putant enim effectus hujusmodi non modo nihil conducere ad virtutem, verumetiam officere. Quanquam ne isti quidem inficias eunt in animo sapientis illius, quem imaginantur, relinqui primos impetus, antevertere solitos rationi, quos funditus exstirpare non queas, verum ii, ne consequatur assensio, protinus a ratione reiiciuntur. Hoc innuit Homerus, cum Iliados primo Pallas a tergo adstat Achilli, jamque manum admoventem gladio, coercet. Igitur violentos illos animi motus, Delphinum rexte dixeris, ancoram moderatricem sapientiam. Seneca scripsit nulli rei prodesse moram nisi iracundiae. Imo quidquid impense cupimus aut odimus, ibi salutaris est mora. Plutarchus in Apophthegmatis Romanorum narrat Athenodorum philosophum, cum ob senium impetrasset ab Octavio Augusto veniam redeundi domum, admonuisse illum, ut ne quid iratus diceret, faceretve, prius quam viginti quatuor Craecorum litteras apud se nominatim recensuisset. Quo audito, respondit, sibi illo adhuc opus esse, quo disceret et tacendi artem, atque hoc praetextu totum annum hominem apud se detinuit. Huc spectat etiam Terentianum illud: Vide, ne nimium calidum hoc sit modo. Sunt autem quaedam ingenia, quibus calcaribus est opus, sunt, quibus freno. Proinde recte veteres illi a delphino ancoram complecti voluerunt quod oporteat alterum altero temperari, et utrunque cum altero conjungi, quo videlicet ejusmodi quidam animi habitus exsistat, qualem Plato conflari putat ex musica, gymnasticaque, si pariter exerceantur. Tertia utendi ratio fuerit, cum admonebimus, in omni negotio vitandam praecipitem celeritatem, quod vitii quibusdam ingeniis peculiariter insitum est, ut illis in omni re quantulacunque mora longa videatur. Huismodi festinationis comites esse solent error et poenitentia, juxta versiculum illum apud Graecos celebrem: Προπέτεια πολλοῖς ἐστὶν αἰτία κακῶν, id est Multis malorum est causa praecipitantia. His occinendum nobile illud Catonis dictum: Sat cito, si sat bene, cujus mentionem fecit divus Hieronymus scribens ad Pammachium in haec verba: Scitum est illud quoque Catonis: Sat cito, si sat bene, quod nos quondam adolescentuli, cum a perfecto oratore in praefatiuncula diceretur, risimus. Meminisse te puto erroris mutui, cum omne Athemaeum scholasticorum vocibus consonabat: Sat cito, si sat bene. Hactenus Hieronymus. Quadrabit et in illos, qui praepropere famam affectant, maluntque paratam ac magnam quam solidam et perpetuam. Solent enim praecocia subito flaccescere, quod autem paulatim accrescit, durabile est. Horatius: Crescit occulto velut arbor aevo Fama Marcelli. Et Pindarus in Nemeis hymno octavo: Aὔξεται δ’ ἀρετά, χλωραῖς ἐέρσαις ὡς ὅτε δένδρον ἄσσει, / σοφοῖς ἀνδρῶν ἀερθεῖσα ἐν δικαίοις τε, πρὸς ὑγρὸν / αἰθέρα, id est Augescit autem virtus, veluti cum arbor virenti rore surgit, sapientes inter viros sublata iustosque ad liquidum aethera. In summa, quicunque vel socordia peccant, vel immoderato impetu, iis illud Octavii Caesaris σπεῦδε βραδέως, simul symbolum illud olim Titi Vespasiani, nunc Aldinum, oportebit in memoriam revocare, ut Delphini, atque anchorae meminerint. 1002. II, I, 2. Pedetentim Κατὰ ποδὸς βάσιν Graecis proverbio dicitur, quod Latini reddiderunt pedetentim, ubi quis non praecipitanter atque inconsiderate, sed sensim atque cunctanter aggreditur negotium atque arte rem gerit magis quam impetu. Translatum ab his, qui cautim ac praetentantes per glaciem locumue lubricum ingrediuntur. Terentius in Phomione: Dii bene uertant, quod agas, pedetentim tamen. Quintilianus: At si, quod secundo loco diximus, nesciet actor, quid propositi testis attulerit, paulatim et, ut dicitur, pedetenti, experietur. Alexis comoediarum scriptor jam extremae senectutis, cum lento incessu inambulans rogaretur a quodam, quid ageret, Κατὰ ποδὸς βάσιν, inquit, ἀποθνῄσκω, id est, Pedententim morior. M. Tullius De officiis lib. I: Sin minus, sensim erit pedetentimque faciendum. Idem in oratione pro P. Quintio: Viri boni quam palam fraudentur, cum experiundi potestas on est, timide tamen et pedetentim istuc descendunt, ui ac necessitate coacti, inuicti, multis uadimoniis desertis, saepe illusi ac destituti. Et in Verrinis, actione secunda: Quae tamen a me pedetentim cauteque dicentur. 1003. II, I, 3. Placide bos Ἀτρέμας βοῦς, id est, Lente bos, subaudiendum, incedit, aut simile quippiam. Congruet in illos, qui placide ac paulatim, citraque tumultum, sed tamen assiduitate rem conficiunt. Equorum laus est velocitas. Boves non valent celeritate, sed viribus et assiduitate pollent, non impetu; proinde in pugna stataria, vel leonibus formidandum animal, et ad exhauriendos ingentes labores appositum. Eodem pertinet illud: Bos lassus fortius figit pedem. In sacris precibus tradit Plutarchus in commentario de Osiride, et Iside, mulieres Heleas publicis ac sollennibus votis ad hunc modum solitas Bacchum invocare, ut accederet βοέῳ ποδί, id est, bubulo pede, sive quod huic animanti, cum sit viribus immensis praeditum, deinde tanta corporis mole, tamen peculiare videatur molliter quasique pedetentim ingredi, nulloque strepitu, vel quod bovis pedes arva calcatu reddunt meliora, cum reliquorum animantium noceant. 1004. II, I, 4. Tacito pede Huic si millimum est, quod indicavit, quisquis is fuit, certe haud quaquam indiligens scriptor, qui Rethoricam Aristotelis exponit, ἡσύχῳ ποδί, id est, tacito pede, seu lento pede, cum cautim ac pedetentim ad rem accedimus. Apud Latinos aliquando setius usurpatur tacito pede, pro furtim ac clanculum, ut apud Ovidium: Tempora labuntur, tacitisque senescimus annis Id imitatus Columella in carmine: Tacito nam tempora gressu Diffugiunt nulloque sono convertitur annus. 1005. II, I, 5. Cumini sector Impendio parcus ac sordidus olim proverbio κυμινοπρίστης, id est, cumini sector dicebatur. Testis et Aristoteles libro Moralium quarto: Σούτων δὲ καὶ ὁ κυμινοπρίστης, καὶ πᾶς ὁ τοιοῦτος, id est Ex hoc genere est cumini sector, et quisquis ejusmodi. Meminit et Theocritus Idyllio K: Κάλλιον, Ὠ ᾽πιμελητὰ φιλάργυρε, τὼς φακὼς ἑψεῖν Μὴ ᾽πιτάμῃς τὴν χεῖρα καταπρίων τὸ κύμινον, id est Lenticulam coquere pastor tibi praestat avare, Ne fodias digitos cupiens secuisse cuminum. Scholiastes non dissimulat vulgo sic dici solitos homines praeter modum frugales ac parcos. Item Alexis in Philocalo apud Atheneum libro octavo: Ἀλλ’ εὖ οἷδ’, ὅτι Κυμινοπρίστης ὁ τρόπος ἐστί σου πάλαι, id est Ceterum novi probe Cyminopristae olim esse jam mores tibi. Est autem cuminum per se quidem exilis herba, tum praecipue genus Aethiopicum, quod Hippocrates, auctore Plinio, regium appellat, quod olim serebatur a male precantibus, auctore Plutarcho, atque ita felicius provenire creditum est. Quo magis quadrat in hos hujusmodi convicium, qui ob parsimoniam male audiunt. Item Plutarchus Convivialium quaestionum decade secunda, significat hominem vehementer parcum cuminum appellari solere, siquidem, loquens de iis dicteriis, quae citra dolorem dici possunt, Velut, inquit, si quis hominem splendidum, ac benignum cimbicon appellet aut cuminum. Est autem κίμβικον Graecis apicula seu parsimonia, Suida interprete. Hesychius legit cimbion, addens dici solitum in parcos, κύμβον autem dici fundum ollae fictilis. Aristoteles libro, quem modo citavi, ait, homines perparcos κύμβικας vulgo dici solitos; Julius Pollux βέμβικας, opinor, quod per domum obambulent semper murmurantes, nam βέμβιξ trochus est, quo ludunt pueri. Apud eundem mulier impendio sordida ὀβολοστάτις, vir ὀβολοστάτης dicitur, quasi minutissima quaeque ad stateram expendens, unde et ὀβολοστατεῖν. Eustathius autem indicat eosdem et λιμοκίμβικας, et κυμινοκίμβικας dici, putatque vocem dictam ab auro adulterino. Hesychius addit eosdem vocari καρδαμογλύφους, quod aliquid desculpant e nasturtio ob parcimoniam. Nec desunt qui eosdem κνίφους, et κνῖπας sive κνίφας (nam utrumque scriptum reperio) vocant. Est autem cnips animalculum culici non dissimile. 1006. II, I, 6. Ficos dividere Huic affine est, quod refert Martialis lib. Epigram. quinto: σῦκα μερίζειν, id est ficos dividere, unde licebit et cognomen fingere συκοπρίστου. Martialis carmen est hujusmodi: Quadringenta secat, qui dicit σῦκα μέριζε, sordidum, ac parcum significans, etiam si ditissimum. Captatus autem est jocus ex vocis amphibologia sectoris. 1007. II, I, 7. Myconius calvus Μυκόνιος φαλακρός, id est, Myconius calvus. Strabo libro Geographiae decimo refert vulgo Myconios calvos dici solitos, quod in ea insula vitium hoc quasi gentilitium sit atque omnibus ferme commune. Idem affirmat Plinius libro undecimo, capite trigesimoseptimo. Meminit et Stephanus. Est autem Myconus una Cycladum insularum. Quamquam Herodotus in quarto scribit in Scythia quoque gentem esse ab ipso natali calvam. Admonet et Donatus grammaticus, Hecyram interpretans Terentianam, proverbio dictum Calvus Myconius, citatque Lucilii testimonium: Myconi omnis calva juventus. Tuetur autem Terentium, qui a nonnullis hoc loco imperitiae nomine reprehenderetur, quod cum Apollodorus calvum dixerit, ipse crispum mutaverit, putatque poetam non inscitia, sed facetius etiam per ironiam dixisse crispum, quam si calvum dixisset. Quod quidem etiam ipsum proverbium resipit de raris inventu, velut si quis Scytham dicat eruditum, Italum bellacem, negotiatorem integrum, militem pium aut Poenum fidum. Erit autem elegantius adagium, si calvos homines, raroque capillitio, simpliciter Myconios appellemus, perinde, ut si quis fastuosum Sybaritam nominet, negotiatorem Phoenicem. Notati sunt olim et alio nomine Myconii, quod ob tenuitatem alienas cenas captarent: proinde, qui invocati ad convivium venirent, Myconii more venire dicebantur. Invehitur enim in Periclem Archilochus apud Athenaeum in primi libri fragmentis, ὡς ἄκλητον ἐπεισπταίοντα εἰς τὰ συμπόσια, Μυκονίων δίκᾳ, id est velut, qui invocatus ingereret se ad convivia Myconiorum more. 1008. II, I, 8. Cum aqua fauces strangulet Aristoteles Moralium libro septimo citat hujusmodi quoddam adagium, Ὁ δὲ ἀκρατὴς ἔνοχος τῆ παροιμίᾳ, ἐν ᾗ φαμέν· ὅταν τὸ ὕδωρ τὸν φάρυγγα πνίγῃ, τί δεῖ ἔτι πίνεῖν; id est, Intemperans autem obnoxius est proverbio, quo dicimus, cum aqua fauces strangulet, quid iam opus est bibere ? Refert idem in eundem usum libro Moralium Eudemiorum sexto disputans de eo, qui prudens intemperantiae vitio noxia sequitur, haud quaquam ignorans, quid sit optimum; hunc autem longe insanabiliorem esse eo, qui falsus opivione non expetenda expetit. Usurpavit et Galenus alicubi: Ὅταν τὸ ὕδωρ πνίγῃ, τί ἐπιρροφήσομεν; id est, Cum aqua praefocat, quid insuper sorbebimus ? Fortassis Galenus scripserat, τί ἔτι ῥοφήσομεν; Quadrat in eos, qui in absurdissima sententia pertinaciter manent, vel manifesta negantes, quibus cum frustra disceptes. Constat enim faucibus siti arentibus aquam esse remedio,ac solvere praefocationem. Confine illi quod alibi diximus: Nil intra est oleam, nil extra est in nuce duri. 1009. II, I, 9. Dimidio vitae nihil differunt felices ab infelicibus Aristoteles Moralium libro primo: Ὁ δ’ ἀγαθὸς καὶ κακὸς ἥκιστα διάδηλος καθ’ ὕπνον· ὅθεν φασὶν οὐδὲν διαφέρειν τὸ ἥμισυ τοῦ βίου τοὺς εὐδαίμονας τῶν ἄλλῶν, id est, Porro probus, atque improbus nequaquam in somno dignoscuntur; unde natum est, ut dicant, felices nihil a reliquis distare dimidio vitae. Idem refert lib. Eudemiorum ii reddens hanc causam, quod dormientes nihil agant, ex actionibus autem nascitur felicitas aut infelicitas hominis. Proinde non inscite dixit Ariston apud Plutarchum in commentario De contοntione ignis et aquae: Ὀλίγου χρόνου τοῦ βίου τοῖς ἀνθρώποῖς δεδομένου, ὕπνος οἸον τελώνης τὸ ἥμισυ ἀφαιρεῖ τούτου, id est, Cum exiguum vitae tempus datum sit hominibus, somnus velut foenerator dimidium ejus aufert. Plato lib. De legibus septimo: Καθεύδων γὰρ οὐδεὶς οὐδενὸς ἄξιος, οὐδὲν μᾶλλον τοῦ μὴ ζῶντος, id est, Nullus enim dormiens alicujus est precii, nihilo magis quam is, qui vivus non est. Proverbium consolatur parum fortunatos divitumque ac potentiam insolentiam retundit. Somnus enim adimit nobis nostri sensum, unde fit, ut neque miseris molesta sit sua calamitas, neque fortunatis jucunda felicitas. Praeterea felicitas, juxta philosophos, sita est in actu rationis per habitum virtutis; somnus autem quies est animi, bonis pariter ac malis communis. 1010. II, I, 10. In eadem es navi M. Tullius Epistolarum Familiarium libro secundo ad Curionem: Et si, ubicumque es, ut scripsi ad te antea, in eadem es navi, tamen, quod abes, gratulor. In eadem es navi, dixit pro eo, quod est in communi periculo; siquidem ad eos, qui eodem vehuntur navigio, periculum naufragii communiter pertinet, neque magnopere refert, in prora sint an in puppi, an carina, cum nihilo magis absint a discrimine. Idem alibi: Hoc miror enim querorque, quenquam hominem ita pessundare alterum velle, ut etiam navim perforet, in qua ipse naviget: hoc est ut rempublicam evertat, cum qua sit etiam ipsi pereundum. Aristophanes in Vespis: Περὶ τῆς πόλεως, γάρ ἐστι τοῦ σκάφους ὅλου, id est De civitate est, nave de tota puta. Est autem familiare poetis a navibus ad rempublicam similitudinem mutuari. 1011. II, I, 11. Qui arat olivetum Columella de re rustica libro sexto, paroemiam hujusmodi refert: Quin etiam, inquit compluribus interpositis annis olivetum putandum est. Nam veteris proverbii meminisse convenit: eum, qui aret olivetum, rogare fructum, qui stercoret exorare, qui caedat, cogere. Allusit huc Virgilius primo Georgicon: Exercetque frequens tellurem, atque imper at arvis. Huic adagio locus fuerit, ubi significabimus, fieri non posse, quin voto potiatur is, qui curam extremam impenderit. Vulgaris enim diligentia quasi rogat, mediocris impetrat, extrema cogit. Allusio fit ad eos, qui a principibus improbo studio officioque sic impetrant, ut non precibus, sed vi videantur impetrasse. 1012. II, I, 12. Difficilia, quae pulchra Δύσκολα τὰ καλά, id est Ardua, quae pulchra. Exstat apud Platonem in Hippia maiore, in calce dialogi, τὴν γὰρ παροιμίαν, ὅ τί ποτε λέγει, τὸ χαλεπὰ τὰ καλά, δοκῶ μοι εἰδέναι, id est, Nam, quod ait proverbium, difficilia esse, quae pulchra sunt, videor mihi intelligerere. Et in Cratylo, circa initium, Παλαία παροιμία, ὅτί χαλεπὰ τὰ καλά ἐστιν, id est Vetus proverbium est, difficilia esse, quae sunt egregia. Citatur alicubi a Luciano; item a Plutarcho in libello De liberis instituendis, proverbii nomine. Quidam prodiderunt, Pittacum, ubi semet abdicasset imperio, dixisse: Φαλεπὸν ἐσθλὸν ἔμμεναι, id est, Difficile bonum esse; porro Solonem, Pittaci molliciem atque ignaviam taxantem, dixisse, Καλεπὰ τὰ καλά, id est Difficilia, quae honesta; utriusque dictum in proverbium abiisse. Usurpavit Plato libro de rep. IV: Ἴσως γάρ, ὧ Σώκρατες, τὸ λεγόμενον ἀληθές, ὅτι χαλεπὰ τὰ καλά, id est, Fortassis enim verum est, o Socrates, quod dici solet, difficilia esse, quae pulchra sunt. Usus est eodem libro Politiae II, Πάντες γὰρ ἐξ ἑνὸς στόματος ὑμνοῦσι, ὡς καλὸν ἡ μὲν σωφροσύνη τε καὶ δικαιοσύνη, χαλεπὸν μέντοι καὶ ἐπίπονον, id est, Omnes enim uno ore canunt ηonestam quidem rem esse temperantiam ac justitiam, sed difficilem tamen, ac laboriosam. Utitur ejusdem operis libro sexto, ac septimo et aliis compluribus locis. Sunt qui hinc arbitrentur natam paroemiam. Periander Corinthius, initio populariter ac moderate gerebat imperium, postea versis moribus tyrannice agere coepit. Id simul atque cognitum esset Pittaco Mytilenaeo, diffusum de sui ipsius animi constantia magistratum deposuisse relictoque imperio in exilium abiisse. Perconctantibus deinde quibusdam, qua gratia fugisset imperium, respondisse, quod admodum esset arduum probum esse, propter mutatum Periandrum. Quibus auditis, Solonem addidisse suum apophthegma, Φαλεπὰ τὰ καλά. Huc spectat illud quoque, quod meminit Plutarchus in commentario, Περὶ δυσωπίας, Platonem, cum Heliconem quendam Dionysio, datis literis, commendasset, scribens illum virum probum ac modestum, adscripsisse in calce epistolae: Γράφω δέ σοι ταῦτα περὶ ἀνθρώπου, ζῴου φύσει εὐμεταβόλου, id est, Haec autem tibi scribo de homine, videlicet animante natura mutabili. Nec absurde quis referat ad celeberrimam illam Hesiodi sententiam: Σὴν μέν τοι κακότητα καὶ ἰλαδὸν ἔστιν ἑλέσθαι ῾Ρηιδίως· ὀλίγη μὲν ὁδός, μάλα δ’ ἔγγυθι ναίει. Σῆς δ’ ἀρετῆς ἱδρρῶτα θεοὶ προπάροιθεν ἔθηκαν Ἀθάνατοι· μακρός τε καὶ ὄρθιος οἷμος ἐπ’ αὐτήν, Καὶ τρηχὺς τὸ πρῶτον· ἐπὴν δ’ εἰς ἄκρον ἵκηαι, ῾Ρηιδίη δἤπειτα πέλει χαλεπή περ ἐοῦσα, id est Omnino vitium facile est contingere cuivis: Est via ad id brevis, et vicina in sede moratur. Contra virtutem sudoribus undique divi Praesepsere, et longus ad hanc perque ardua callis, Asper et est primum: sed ubi alta cacumina victor Contigeris, jam fit facilis, licet ardua dudum. Neque quicquam est tritius eo, quod dixit Aristoteles lib. Moralium Nicomachiorum secundo: Περὶ τὸ χαλεπώτερον ἀεὶ καὶ τέχνη, καὶ ἀρετή, id est Et ars, et virtus circa id versatur, quod est difficilius. Eodem pertinet, Littera Pythagorae discrimine secta bicorni, Et Evangelicum illud de via arcta, quae ducit ad vitam. Item de duplici via apud inferos, quarum altera ducit ad campos Elysios, altera ad malam rem. Diximus alibi de Litis et Ate, quae fabula declarat, multo difficilius esse bene facere quam male, sarcire concordiam quam rumpere. Eam sententiam Pindarus extulit in Pythiis, hymno quarto: ῾Ρᾴδιον μὲν πόλιν σεῖσαι καὶ φαυροτέροις· Ἀλλ’ ἐπὶ χώρας αὖθις ἕσσαι δυσπαλὲς δὴ γίνεται ἐξαπίνας, Εἰ μὴ θεὸς ἁγεμόνεσσι κυβερνατὴρ γένηται, id est Facile est civitatem commovere, etiam malis, caeterum, in locum pristinum ilico reponere, difficile sane est, ni deus principibus gubernator contingat. Retulimus alibi, quod in seditione etiam Androclides abjectissimus belli ducem agat. Et nos hac aetate vidimus, per quos quanti tumultus excitati sint. Celebratur elegans Lacedaemonii dictum, apud quem cum quidam laudibus veherent Philippum, quod civitatem opulentissimam evertisset. Atqui, inquit, non posset talem condere. Hujusmodi voces inscribi deberent principum animis, qui cum ne minimam quidem urbeculam, dii sibi videntur, quod urbes et agros perdant. 1013. II, I, 13. Colophonia ferocitas Κολοφωνεία ὕβρις, id est, Colophonia ferocitas. In insolentes, qui ferociter despiciunt et affligunt humilioris fortunae homines, aut in eos, quibus sua ferocitas exitium attulit. Sumptum ab arrogantia superbiaque ejus gentis. Refertur a Diogeniano in adagionum collectaneis. Theognis: Ὕβρις καὶ Πάγνητας ἀπώλεσε, καὶ Κολοφῶνα, id est Perdidit et Colophona ferox mens, et Magnetes. De gentis hujus ferocia nonnihil dictum est nobis in proverbio Colophonium suffragium. 1014. II, I, 14. Nemini fidas, nisi cum quo prius modium salis absumpseris Vulgo apud nostrates circumfertur adagium, haud fidendum esse cuipiam, nisi cum quo prius modium salis absumpseris. Significant autem hominis ingenium non posse perspici nisi diuturno convictu longoque commercio. Apparet proverbium hoc ab antiquitate profectum esse, quandoquidem Aristoteles lib. Moralium octavo simile quiddam refert, his quidem verbis: Ἔτι δὲ προσδεῖται χρόνου καὶ συνηθείας, κατὰ τὴν παροιμίαν γὰρ οὐκ ἔστιν εἰδῆσαι ἀλλήλους πρὶν τοὺς λεγομένους ἅλας συναναλῶσαι, id est, Praeterea autem spacio temporis et consuetudine opus est, siquidem. juxta proverbium fieri non potest, ut nos mutuo pernoscamus, antequam salis, quem dicunt, modium pariter absumpserimus. Idem Moralium Eudemiorum lib. Septimo: Διὸ εἰς παροιμίαν ἐλήλυθεν ὁ μέδίμνος τῶν ἁλῶν, id est, Quapropter in proverbium abiit Salis modius. Eodem in libro refert illud quoque ex poeta quopiam hemistichium, ni fallor: Οὐδ’ ἄνευ χρόνου φίλος, id est Non est amicus absque temporis mora. Addit ex Theognide: Οὐ γὰρ ἅν εἰδείης ἀνδρὸς νόον οὐδὲ γυναικός, Πρὶν πειραθείης ὥσπερ ὑποζυγίου, id est Haud nosse ingeniumve viri licet aut muliebre, Ut nec jumenti, ni experiare prius. Notat hanc paroemiam et Plutarchus in commentario Περὶ φιλαδελφίας, his quidem verbis: Σοὺς μὲν γὰρ ἀλλοτρίους, ὡς ἔλεγε Θεώφραστος, οὐ φιλοῦντα δεῖ κρίνειν, ἀλλὰ κρίναντα φιλεῖν. Ὅπου δὲ ἡ φύσις ἡγεμονίαν τῆ κρίσει πρὸς εὔνοιαν δίδωσιν οὐδὲ ἀναμένει τὸν θρυλλούμενον τῶν ἁλῶν μέδιμνον, ἀλλὰ συγγεγέννηκη τὴν ἀρχὴν τῆς φιλίας, ἐνταῦθα δεῖ μὴ πικροὺς εἷναι μηδὲ ἀκριβεῖς τῶν ἁμαρτημάτων ἐξετάστας, id est Alienos enim, quem admodum ait Theophrastus, non oportet amantem judicare, sed amare, postea quam judicaris, siquidem ubi natura ipsa dux est ad benevolentiam praecedens judicium, neque exspectans illum vulgo celebratum salis modium, quippe quae amicitiae seminarium inseverit, ibi non oportet acerbos et exquisitos esse delicotrum expensores. Meminit hujus paroemiae et M. Tullius in sermone De amicitia: Verum illud est, quod vulgo dicitur, multos modios salis simul edendos esse, ut amicitiae munus expletum sit. Huc pertinet illud quoque Sophoclis in Oedipo: Xρόνος δίκαιον ἄνδρα δείκνυσιν μόνος, Kακὸν δὲ κἅν ἐν ἡμέρᾳ γνοίης μιᾶ, id est Mora temporis probum arguit tantum virum, At improbum vel unico agnoscas die. Huc pertinet etiam ille senarius proverbialis: Ἤθους δὲ βάσανός ἐστιν ἀνθρώποις χρόνος, id est Nota morum, et index tempus est mortalibus. Idem admonet illud Epicharmi: Νῆφε καὶ μέμνησο ἀπιστεῖν, id est Sobrius sis ac memineris nemini confidere. Versus integer refertur apud Cic. lib. Epist. ad Atticum I: Atque ita tamen novis amicitiis implicati sumus, ut crebro mihi vafer ille Siculus insusurret Epicharmi cantilenam illam suam: Νᾶφε καὶ μέμνασ’ ἀπιστεῖν, ταῦτα νεῦρα τῶν φρενῶν, sic enim carmen trochaicum e vestigiis codicum restituimus, ne quis temere depravet. Nam quod νᾶφε dixit pro νῆφε et μέμνασο pro μέμνησο, διαλεκτοῦ proprietas est. Cicero in libello De petitione consulatus: Quamobrem Epicharmion illud teneto, nervos atque artus esse sapientiae non temere credere. Item illud Euripidis in Helena: Σώφρονος δ’ ἀπιστίας Οὐκ ἔστιν οὐδὲν χρησιμώτερον βροτοῖς, id est Prudente diffidentia Haud alia res utilior est mortalibus. Invenio citatum mutilatim ad hunc modum: Ἁλῶν μέδιμνον ἀποφαγών, id est: Modium salis postquam ederis. Quo quidem licebit uti, si dicas: Vide, quid agas, qui tua arcana credas isti, nondum ἁλῶν μέδιμνον ἀποφαγών, aut sic: Tum demum isti fidas, ἁλῶν μέδιμνον ἀποφαγών. Est autem iambicus dimeter, ex poeta quopiam sumptus. 1015. II, I, 15. Leporem non edit Antiquitus superstitiose creditum est esu leporinae pulpae conciliari formam. Unde extat jocus Martialis in Gelliam lib. V, quae misso lepore addebat ex vulgata opinione ad muneris commendationem: Formosus septem, Marce, diebus eris. Id poeta in ipsam torquens, quae deformis esset, Si me non fallis, inquit, si verum, lux mea, dicis, Edisti nunquam, Gellia, tu leporem. Plinius lib. XXVIII cap. IX scribit leporem in cibis sumptum gratiam corporis in septem dies conservare. Lampridius scribit, poetam quendam in Alexandrum Severum, quod quotidie vesceretur leporina, ita lusisse: Pulchrum quod vides esse nostrum regem, Quem Syrum sua detulit propago, Venatus facit et lepus comesus, Et quod continuum capit leporem. Primum carmen vitiatum est. Hos versus cum quidam ex amicis ad Alexandrum detulisset, respondisse fertur in hanc sententiam satis Christiane (nam hoc illi ab inimicis objectum est, quod Mosen et Christum quendam haberet in larario): Pulchrum quod putas esse vestrum regem Vulgari miserande de fabella, Si verum putas esse, non irascor, Tantum tu comedas velim lepusclos, Ut fias animi malis repulsis Pulcher, ne invideas livore mentis. Si vides, lector, parum observatas metri leges, memineris imperatorem scripsisse, cujus est praescribere leges, non parere. Est autem et piscis lepus appellatus, qui venenum habet immedicabile, si quis imprudens ederit. In Indico mari etiam contactu necat hominem auctore Plinio, lenta tabe consumit. Malum hac deprehenditur nota, quod piscem olent, qui ederint. Huic homo vicissim pestilens est, cujus contactu protinus emoritur. Hoc cibis admixto multos sustulit Domitianus, eodem Titium fratrem sustulisse creditur, ut auctor est Philostratus in Apollonii vita. Proinde in hos, qui contabescunt, nec ulla medicorum ope possunt restitui, dici poterit: Edit leporem marinum. 1016. II, I, 16. Plena manu Plena manu, pro eo, quod est ampliter, copiose, prolixe, minimeque maligne. Translatum ab iis, qui non minutim et parce, sed plena manu largiuntur. Cicero ad Atticum libro secundo: At hercle alter familiaris tuus. Horatius, quam plena manu, quam ornate nostras laudes in arte sustulit. Seneca in Declamationibus: Liberaliter hodie et plena manu faciam. Idem in ludicro, quod scripsit in Claudium Caesarem: At Lachesis, quae et ipsa homini formosissimo faverer, fecit illud plena manu et Neroni multos annos donat. Fit lepidius, quo magis ad animi res transfertur. 1017. II, I, 17. Sine rivali diligere Sine rivale diligere dicuntur qui stulte mirantur, quod nemo alis concupiscat, veluti simia catulos suos et miratur, et amplectitur, et indocti poetae suas nugas soli diligunt. Sumpta est allegoria ab amantibus, quibus est amica deformis et quam alius nemo velit. Exstat adagium in Epistolis Ausonianis. M. Tullius ad Atticum libro sexto. Hujus nebulonis oratione si Brutus moveri potest, licebit eum solus ames, me aemulum non habebis. Item lib. ad Qu. Fratrem tertio: O dii, quam ineptus, quam se ipse amans, sine rivali. Horatius in Arte poetica: Nullum ultra verbum aut operam sumebat inanem, Quin sine rivali teque et tua solus amares. 1018. II, I, 18. Pedibus trahere Pedibus trahere est rem pro suo arbitratu versare. M. Tullius ad Atticum libro quarto: Non recordor, unde ceciderim, sed unde surrexerim. Fratrem meum et te si habebo,per me pedibus ista trahuntur. Idem libro septimo Epistolarum familiarium: Nam de judiciis quod quereris, multo laboro minus: trahuntur per me pedibus omnes rei. Apud T. Livium tertiae decad. Lib. IV Andronodorum parantem cedere principatu Demarata uxor admonuit vocis, quam Dionysius usurpare solebat, non equo insidentem, sed pedibus tractum debere relinquere tyrannidem, quod facili momento esset, quo quis vellet die, cedere possessionem magnae fortunae facere et parare eam difficile atque arduum esse. Ex his verbis liquet eos pedibus trahi, qui, plane victi, sunt in postestate victoris. Metaphora ducta videri potest vel A Vulcano illo Homerico, quem Jupiter, ut longe viribus praestantior, pedibus tractum, e coelo dejecit, quemadmodum testatur ille: ῾Ρῖψε ποδὸς τετάγων ἀπὸ βηλοῦ θεσπεσίοιο, id est Protractum pedibus supero dejecit Olympio, vel ab ejusdem Hectore, cui victor Achilles libro Illiados vigesimosecundo Ἀμφοτέρων μετόπισθε ποδῶν τέτρηνε τένοντε Ἐς σφυρὸν ἐκ πτέρνης, βοέους δ’ ἐξῆπτεν ἱμάντας, Ἐκ δίφροιο δ’ ἔδησε, κάρη δ’ ἕλκεσθαι ἔασεν, id est Qua post ambo pedes calcaneus imus adhaeret Talo, transfodit nervos ac bubula lora Inseruit, corpus de curu deligat alto, Pendulum at interea trahitur caput. Trahitur ad eundem modum et Cacus apud Maronem lib. octavo ab Hercule victore: Pedibus informe cadaver / protrahitur. Juvenalis satyra quinta: Duceris planta velut ictus ab Hercule Cacus, Et ponere foras, si quid temptaveris umquam Hiscere. 1079. II, I, 19. Naribus trahere Σῆς ῥινὸς ἕλκεσθαι, id est nare trahi, est citra judicium alieno arbitratu quo vis adduci. Metaphora mutuo sumpta a bubalis animantibus, qui anulo in summam narem inserto cincumducuntur, non aliter quam equi freno. Quanquam et equis lignum aut ferrum dentatum in nares inseritur, aut etiam in morsum, ad cohibendam eorum ferociam. Id instrumentum postomin appellatum indicat Nonius. Lucianus in dialogo quodam Junonis et Jovis: Σοῦ μὲν καὶ πάνυ οὗτος γε δεσπότης ἐστί, καὶ ἄγει σε καὶ φέρει τῆς ῥινὸς, φασὶν, ἕλκων, id est Iste quidem modis omnibus tibi dominatur, ducitque te et circumagit ipsa, quod dici solet, nare trahens. Idem in Haeresibus: Οὐδὲν κωλύσει σε τῆς ῥινὸς ἕλκεσθαι ὑφ’ ἑκάστων, id est Nihil obstiterit, quo minus a quibusuis nare traharis. Obtorto collo trahi dicuntur qui volentes nolentes ad aliquid adiguntur. Philostratus in Heliodoro pro eodem dixisse videtur mento trahere: Ἀλλὰ παρήγαγεν αὐτὸν εἰς τὰ δικαστήρια, ἄκοντά τε καὶ τοῦ γενείου ἕλκων, id est Sed adduxit illum ad tribunalia, et nolentem, et mento trahens. Id translatum est ab equis, quos equisones inferiore labro trahunt, donec imponant frenum. 1020. II, I, 20. Barbarus ex trivio Βάρβαρος ἐκ τριόδου, id est barbarus ex trivio, in hominem dicebatur extremae humilitatis ac prorsum nullius pretii, perinde quasi dicas externum ac vilem servulum alicunde e triuvis emptum, non dono datum aut domi natum. Lucianus in eum, a quo fuerat Prometheus appellatus: ΟἸος ἐκ τριόδου βάρβαρός τις παρὰ μικρόν, id est Qualis pene barbarus quispiam e trivio. Quanquam quidam hoc loco legunt non barbarus, sed βόρβορος ἐκ τριόδου, id est coenum e trivio, quae lectio sola probanda est, mea quidem sententia, propterea quod eo loco de luto fiat mentio, non de barbaro quopiam. Item plato De rep. septimo: Καὶ τῷ ὄντι ἐν βορβόρῳ βαρβαρικῷ τινι, id est Ac revera in coeno quopiam barbarico. Loquitur de anima demersa tenebris ignorantiae. 1021. II, I, 21. Rara avis Rara avis proverbio dicebatur res quaevis nova et inventu perrara. Persius: Si forte quid aptius exit, / Quando haec rara avis est. Juvenalis: Rara avis in terris nigroque simillima cycno. Idem: Corvo quoque rarior albo. Quin et phoenicis raritas in proverbium abiit. Ducta allegoria ab avibus peregrinis et inusitatis, quae nonnunquam casu in nostram regionem devolant vel miraculi gratia deportantur. Unde illud saepius iteratum apud Aristophanem: Σίς ἐστιν ὄρνις οὑτοσί; id est Quae est haec avis ? de hospite et ignoto. 1022. II, I, 22. Succisiva opera Succisivis operis fieri dicitur, quod horis quibusdam quasi furtivis agitur, ubi jam ordinariis ac legitimis officiis perfuncti sumus. Metaphora traducta a mercenariis aut servis, qui praeter pactas operas, quas debent, extra justas illas horas nonnihil etiam operantur, sibi quod cedat in peculium. M. Tullius lib. De oratore secundo: Quae ego sero, quae cursim arripui, quae succisivis operis, ut aiunt, iste a puero, summo studio, summis doctoribus. Idem Philippica secunda: Et tamen omni genere monumentorum meorum perfecisse operis succisivis, ut meae vigiliae meaeque litterae et iuventuti utilitatis, et nomini Romano laudis aliquid adferrent. Idem libro De legibus primo: Succisiva quaedam tempora incurrunt, quae ego perire non patior, ut si qui dies ad rusticandum dati sint, ad eorum numerum accomodentur, quae scribimus. Plinius in praefatione Historiae mundi: Et occupati officiis, succisivis temporibus ista curamus, id est nocturnis. Itaque quod obiter atque aliud agentes curamus, id operae succisivae tribuitur. Graeci simili pene figura πάρεργον appellant. Agathon apud Athenaeum: Σὸ μὲν πάρεργον ἔργον ὣς ποιούμεθα, Σὸ δ’ ἔργον ὡς πάρεργον ἐκπονούμεθα. Quorum carminum, quandoquidem verti commode non possunt, haec est sententia: Quod obiter faciundum erat, ei principalem operam impendimus; Quod principalis est operae, id obiter curamus. Legimus etiam τῆς ὁδοῦ πάρεργον, quod a proposito sit paulo alienius, et παρέργως, quod nos fere obiter aut negligenter vertimus. Divus Hieronymus in epistola quadam: Cum haec furtivis, ut aiunt, operis ad lucernulam velox notarii manus me dictante signaret. Furtivas vocat, quod illi succisivas. 1023. II, I, 23. Compressis manibus Compressis sedere manibus dicitur in otioso et nihil aliud quam sua fata deplorantes. Titus Liviius Ab urbe condita libro septimo: Cur veteranus dux fortissimus bello compressis, quod aiunt, manibus sedeas ? Exstat et in Hebraeorum proverbiis: Paululum conseres manus, in ignavum, figura sumpta agestu sollicitorum quidem, sed inertium tamen. 1024. II, I, 24. Joca seriaque Quoties omnia nostra cum aliquo communicamus, cum eo joca seriaque conferre dicimur. M;Tullius libro De finibus bonorum secundo: At qui cum joca seriaque, ut dicitur, qui cum arcana, qui cum occulta omnia ? Tecum optime, deinde etiam cum mediocri amico. Donatus in Adelphos hujusmodi ferme figuras omneis, quae constant ex contrariis, proverbiales existimat. Quod genus sunt: fanda infanda; quo jure quaque injuria; facta atque infecta; digna atque indigna; fasque nefasque; clamque palamque; terraque marique; noctesque diesque; juvenesque senesque; neque in minimo, neque in maximo; neque deos, neque homines veretur; vocatus atque invocatus; re salva et perdita, atque alia hujus generis innumerabilia, de quibus meminibus et in initio operis. 1025. II, I, 25. Ea tela texitur Proverbialis allegoria ea tela texitur, pro eo, quod est ejusmodi negotium in manibus est et res inceptantur tales. Translatio sumpta a textoribus telam instituentibus. M. tullius in extremo De oratore lib.: Quanquam ea tela texitur et ea incitatur in civitate ratio vivendi ac posteritati ostenditur, ut eorum civium, quos nostri patres non tulerunt, similes habere cupiamus. Plautus dixit exordiri telam pro incipere negotium: Exorsa est haec tela non omnino pessime mihi. Affine est illi, quod alibi dicemus, Exordiri telam. 1026. II, I, 26. Multas amicitias silentium diremit Πολλὰς φιλίας ἀπροσηγορία διέλυσεν, id est Multas amicitias silentium diremit. Admonet adagium assiduo convictu ac frequentibus alloquiis necessitudines ali, intermissione et absentia dissolvi. Meminit hujus Aristoteles libro Moralium octavo: Ἐὰν δὲ χρόνιος ἡ ἀπουσία γένηται, καὶ τῆς φιλίας δοκεῖ ἡ ἀπουσία λήθην ποιεῖν· ὅθεν εἴρηται· Πολλὰς δὴ φιλίας ἀπροσηγορία διέλυσεν, id est Quod si diuturna fuerit absentia, videtur et necessitudinis oblivionem adferre; unde dictum est illud: Multas amicitias silentium diremit. Versus, ut refertur in collectaneis, diminutus est una syllaba. Ab Aristotele citatur integer heroicus: Plurium amicitias solvere silentia ruptas. Apud Athenaeum libro quinto citantur ex anonymo poeta versus hi: Οὐ χρὴ συμποσίοισι φίλους ἀπέχεσθαι ἑταίρους Δηρόν, ἀνάμνησις δὲ πέλει χαριεστάτη αὕτη, id est Non diu amicorum mensis decet abstinuisse, Quippe animi memoris res haec renovatio bella est. Figuratius atque ob id ipsum elegantius est illud Alphii foeneratoris dictum apud Columellam, bona nomina nonnunquam mala fieri, si nunquam interpelles. Ille nomina jureconsultorum more debitores vocat, et interpellare subinde creditum reposcere. Vox autem Graeca ἀπροσηγορία non ita commode reddi Latine potest; neque enim simpliciter significat silentium, sed illud silentium, cum quis non appellat ac salutat amicum. 1027. II, I, 27. Ad pileum vocare Ad pileum vocare pro eo, quod est ad libertatem invitare aut promissis ingentibus seditionem commovere, proverbiali figura dixit Macrobius libro Saturnalium primo: Dicet aliquis nunc me dominos de fastigio suo dejicere et quodammodo ad pileum servos vocare. Atque haec quoque verba sublegir a Seneca, qui epistola quadragesimaseptima scribit in hunc modum: Dicat nunc me vocare ad pileum servos, et dominos de fastigio suo dejicere. Livius libro XIII: Postero die servi ad pileum vocati et carcere vincti emissi, confusaque omnis multitudo Hippocratem atque Epicidem creant praetores. Metaphora ducta a veterum consuetudine, qua servi, cum statum mutarent ac manumitterentur, capite raso pileum accipiebant. Unde est in Amphitryone Plautina sub persona Sosiae servi libertatem optantis: Quod ille faciat Juppiter Ut ego hodie raso capite calvus capiam pileum. Huc pertinet, quod Plutarchus refert in apophthegmatis Scipionis, qui non prius sustinuit agere cum Carthaginensibus de pace, quam L. Terentium, quem captivum habebant, ad sese reducerent; Terentius autem Scipionem triumphantem subsecutus est pileatus veluti libertus. Item quod ibidem refertur de T. Quintio, quem in triumpho subsecuti sunt pileati omnes Romani, quos in bello captos et apud Graecos servientes drachmis quingentis redemptos ipsi dono dederant; cujus meminit T. Livius lib. quarto de bello Macedonico. Martialis libro Epigrammatum secundo ad Olum: Totis pilea sarcinis redemi, hoc est rebus omnibus relictis contemptisque peperi mihi libertatem. Etenim qui potest nihil habere, is nulli servire cogitur eique liberum est suo more vivere. Atque ideo subjicit: Servum si potes, Ole, non habere, Et regem potes, Ole, non habere. Persius: Hanc nobis pilea donant. Suetonius in Tiberio: Servisque ad pileum frustra vocatis, in Siciliam profugit. Idem in Nerone: Obiit trigesimosecundo aetatis anno, die, quo quondam Octaviam interemerat. Tantumque gaudium publice praebuit, ut plebs pileata tota urbe discurreret, nimirum hoc indicio additam sibi libertatem significans. Servius in Aeneidos octavum refert Feroniam servorum deam haberi, in cujus templo capite raso soliti sint pileum accipere. Videtur autem pileum priscis insigne fuisse virtutis spectatae, ut hinc fluxerit mos, ut qui magistri doctorisque titulo decorantur, pileum accipiant. A. Gellius Noctium Atticarum VII, cap IV, scribit servos eos venire solitos pileatos, quorum nomine venditor nihil praestaret. Ejus rei Caelius Sabinus jureconsultus hanc fuisse causam scribit, quod ejusmodi conditiones mancipia insignia esse in vendendo deberent, ut emptores errare et capi non possent neque lex vendundi operienda esset, sed oculis jam perciperent, quod nam esset mancipiorum genus. 1028. II, I, 28. Ejusdem musae aemulus Ejusdem artis aut disciplinae studiosi ejusdem Musae aemuli dicuntur. Usurpatur apud A. Gellium proverbii vice. Graeci ὁμοτέχνους appellant ejusdem artis opifices. 1028. II, I, 29. Lolio victitant Aenigmate proverbiali lolio victitare dicuntur lusciosi et caecutientes, quos Graeci, teste Nonio, myopes vocant. Plautus in Milite: Mirum est lolio victitare te, tam vili tritico. Quid jam ? Quia lusciosus. Verbero, aedepol tu quidem Caecus, haud lusciosus. Lolium autem Plinius inter frugum pestes commemorat una cum carduis ac tribulis. Vergilius in Bucolicis: Infelix lolium et steriles dominantur avenae. Item Georgicon libro primo: Mox et frumentis labor additus, ut mala culmos Esset rubigo, segnisque horreret in arvis Carduus. Intereunt segetes, subit aspera silva Lappaeque tribulique, interque nitentia culta Infelix lolium et steriles dominantur avenae. Inest autem lolio peculiare quoddam malum, ut oculis caliginem inducat, id quod indicat Ovidius libro Fastorum primo, cum ait: Et careant loliis oculos vitiantibus agri. Hinc nimirum jocus proverbialis. 1030. II, I, 30. Intus canere, aspendius citharoedus Qui privati commodi impendio studiosi essent ac fere, quicquid rerum agerent, id omne ad domesticam referrent utilitatem, ii proverbio intus canere, iidem apud Graecos Ἀσπένδιοι κιθαρισταί, id est Aspendii citharistae dicebantur. M. Tullius in Verrem actione tertia: atque etiam Aspendium citharistam, de quo saepe audistis, id quod est Graecis in proverbio, quem omnia intus canere dicebant, sustulit et in intimis aedibus suis posuit, ut etiam illum ipsum artificio suo superasse videatur. Facetissime taxavit Cicero Verris rapacitatem, qui intus canentem in intimis aedibus collocarit, hoc est plus quam intus cecinerit. Idem in Rullum adversus legem agrariam: Atque h oc carmen hic tribunus plebis non vobis, sed sibi intus canit. Nam ostendit Tullius in ea oratione legem, tametsi popularis videretur, haud tamen populi, sed decemvirum utilitati repertam. Porro de Aspendio citharoedo Asconius Pedianus ad hanc ferme sententiam enarrat: Vulgares citharoedi cum canunt, utriusque manus funguntur officio, ita ut dextra plectrum teneant, id quod foris canere appellant, sinistra digitis chordas carpant, quod quidem intus canere vocant. Difficile autem visum est quod Aspendius citharoedus faciebat, qui nequaquam utraque uteretur manu, sed omnia, id est totam cantionem, intus et sinistra tantum manu complecteretur; atque ita tacita levique modulatione sinistra contactis chordis cantilena peragebatur, ut vox ad citharoedum dumtaxat aut proxime assistentem perveniret. Hinc fluxisse proverbium, ut furaces homines Aspendii citharistae Graecis vulgo dicerentur, quod ut hi carminis, ita illi furtorum essent occultatores. Fatetur Asconius adagionem etiam in illos apte dici, qui multu intestinis suis commodis consulunt praeter honestatem. Neque discrepat interpretamentum, quod adfert Zenodotus ex Zenone Myndio in adagiorum collectaneis. Porro Aspendus Pamphyliae civitas est, auctore Stephano, unde Aspendii dicebantur, apud quos citharoedi hoc artificio praecelluisse videntur. Ad hoc proverbium apparet allusisse Plinium libro vigesimooctovo, capite quinto, cum ait: Verum id remediis cecinit, non epulis. 1031. II, I, 31. In lapicidinas Εἰς λατομίας, id est In lapicidinas. Simillimum est illis: Ἐς κόρακας, καὶ Ἐς τὴν μακαρίαν, cum significamus quempiam e medio tollendum et in rem malam aliquo auferendum. Natum a Philoxeno poeta dithyrambico, qui cum Dionysii tyranni poemata non probaret, utpote indocta, in lapicidinas ab eo detrusus est; deinde revocatus illinc amicorum pretibus, ubi denuo Dionysium sua carmina pronuntiantem audisset, surrexit et rogatus a Dionysio, quid esset rei, respondit, satius ac potius esse in lapicidinis vitam degere quam illius audire poemata. M. Tullius in Epistolis ad Atticum libro quarto Philoxeni animum probat, qui maluerit in carcerem reduci quam assentari tyranno. Lucianus in libello, cui titulus De mercede servientibus: Σὺ δ’ οὖν, ἐὰν μὴ ἐπαινῆς, ἐς τὰς λιθοτομίας τὰς Διονυσίου εὐθὺς ἀφίξῃ, id est Quod ni tu laudes, protinus in Dionysii lapicidinas relegaberis. Plautus in Captivi duo: Inde ibis porro in latomias lapidarias. Hoc nomine carcer erat insignis, quem Dionysius exstruxerat. Plutarchus libro II De fortuna et virtute Alexandri: ΟἸος ἦν ἀνάπαλιν Διονύσιος ὁ τὸν ποιητὴν Υιλόξενον εἰς τὰς λατομίας ἐμβάλλων, ὅτι τὴν τραγῳδίαν αὐτοῦ διορθῶσαι κελευθεὶς εὐθὺς ἀπαρχῆς ὅλην μέχρι τῆς κορωνίδος περιέγραψεν, id est Qualis rursus erat ille Dionysius, qui Philoxenum poetam in latomias conjecit, quod ipsius tragoediam emendare jussus ab ipso statim initio usque ad finem dispunxit. M. Tullius in Verrem actione VII: Latumias Syracusanas omnes audistis, plerique nostis. Opus est ingens, magnificum, regum ac tyrannorum totum est e saxo, in mirandam alitudinem depressum et multorum operis penitus excisum. Item in eadem: Carcer ille, qui est a crudelissimo tyranno Dionysio factus Syracusis, quae latumiae vocantur, in istius imperio domicilium Romanorum fuit. Ut quisque istius animum aut oculos offenderat, in latumias statim conjiciebatur. Idem in eundem actione tertia: L. Suetius, homo omnibus ornamentis praeditus, qui juratus apud vos dixit multos cives Romanos in latumiis istius crudelissime per vim morte esse multatos etc. Hujus carceris meminit et T. Livius belli Punici secundi libro sexto. 1032. II, I, 32. Equi senecta Ἵππου γῆρας, id est equi senecta, proverbium in eos dici solitum, qui praeclaris rebus gestis in juventa, postea quam consenuerint, ad sordidas curas semet abjiciunt. Allegoria sumpta a generosis equis, qui senio facti segnes in pistrinum aut carrum, aut aliud id genus opus detruduntur, olim in pretio habiti, dum viribus integris essent. Plutarchus in libello, cui titulus An seni sit administranda respub.:Οὐ παντάπασιν δόξει τοῦτο δὴ τὸ καλούμενον ἵππου γῆρας ἐπάγεσθαι μηδενὸς ἀναγκάζοντος; id est An non is plane videbitur equi senectam, quemadmodum vulgo vocant, accersere nemine compellente ? Cum hoc convenit Ennianum illud, quod refertur a Cicerone in Catone majore: Sicut fortis equus, spatio qui forte supremo Vicit Olympia, nunc senio confectus quiescit. 1033. II, I, 33. Si tibi amicum, nec mihi inimicum Plato in Theaeteto: Ἀλλ’ εἰ οὕτως, ὧ Θεόδωρε, σοὶ φίλον, οὐδ’ ἐμοὶ ἐχθρὸν, φασὶν οἱ παροιμιαζόμενοι, id est Si istud tivi amicum, Theodore, nec mihi est inimicum, quemadmodum proverbio dicunt, hoc est Si tibi res placet, mihi non displicet. Captata est autem in figura vocum pugnantia, deinde τὸ ἀμφίβολον φίλου καὶ ἐχθροῦ, quorum utrumque a personis ad res detorquetur, quamquam ad personas relata sunt usitatiora. Usus erit, quoties alienae obsequimur voluntati. 1034. II, I, 34. Rana gyrina sapientior Plato in Theaeteto: Ὅτι ἡμεῖς μὲν αὐτὸν ὥσπερ θεὸν ἐθαυμάζομεν ἐπὶ σοφίᾳ, ὅδ’ ἄρα ἐτύγχανεν ὥν εἰς φρόνησιν οὐδὲν βελτίων βατράχου γυρίνου, id est Nos illum tamquam deum ob sapientiam admirabamur, at ille nihilo magis antecellebat prudentia quam rana gyrina. Sumptum est adagium ab informi partu ranarum, quem Greci γυρίνους vocant a figura corporis in gyrum orbiculati, quo fit, ut mira celeritate se, quo velint, voluant versentque, quemadmodum testatur, quisquis is fuit, qui scripsit Etymologicum Graecarum dictionum. Meminit gyrinorum et Hesychius. Suidas etiam Aristophanis adducit testimonium: ΟἸον πατέρες βοῶσι γυρίνων, id est Quemadmodum patres clamant gyrinorum. Nec ab his abhorrent, quae tradit Plinius lib. nono, cap. Quinquagesimoprimo: Ranae, inquit, syperveniunt prioribus pedibus alas foeminae mare apprehendente, posterioribus clunes. Pariunt minimas carnes nigras, quas gyrinos vocant, oculis tantum et cauda insignes; mox pedes figurantur, cauda findente se in posteriores. Mirumque: semestri vita resolvuntur in limum nullo cernente et rursus vernis aquis renascuntur, quae fuere natae, perinde occulta ratione, cum omnibus annis id eveniat. Hactenus Plinii verba recensuimus. Meminit et Aratus: Αὐτόθεν ἐξ ὕδατος πατέρες βοόωσι γυρίνων, id est Inde gyrinorum clamant per stagna parentes. Porro cum ranae tribuitur loquacitas, quae stoliditatis solet esse comes, minimum mentis inesse oportet gyrinis, quos vix deprehendas animal esse, nini moverentur. Ut autem hunc locum diligentius expenderem, Hieronymus aleander, vir non tantum litteris clarus mihique vetere necessitudine junctus, in causa fuit; ille rursus, quod indicavit, Coelio Calcagnino transcribit. Nos neutrum voluimus sua laude fraudatum esse. Neque enim unquam tam juveniliter fuimus affecti, ut nobis placuerit cornicula Aesopica. 1035. II, I, 35. In puteo constrictus Plato in Theaeteto: Σί γὰρ χρήσῃ ἀφύκτῳ ἐρωτήματι, τὸ λεγόμενον, ἐν φρέατι συσχόμενος; id est Cur enim utaris inexplicabili quaestione in puteo, quemadmodum aiunt, constrictus ? Quadrabit in eos, qui in angustias eas redacti sunt, ut exstricare sese nullo modo possint. Non admodum abludit ab illo: Ἐν φρέατι κυνομαχεῖν, id est In puteo cum cane pugnare; item illo: Canterium in fossa. 1036. II, I, 36. In easdem ansas venisti Plato in Phaedro: Περὶ τούτου μέν, ὧ φίλε, εἰς τὰς ὁμοίας λαβὰς ἐλήλυθας, id est Quantum ad istam rem pertinet, amice, in easdem ansas venisti, id est Nihilominus teneris nec potes effugere, quin dicas. Item Aristides in communi quatuor oratorum defensione: Ὥστ’ εἷχεν ἅν πάλιν ὁ Καλλικλῆς εἰς τὰς αὐτὰς λαβὰς ἐπανελθεῖν, id est Itaque Callicli erat in easdem ansas recidendum. Quadrat in eum, qui sic irretitus est, ut quocumque se vertat, teneatur nec explicare sese possit.
