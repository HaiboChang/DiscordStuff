Veluti cum veneno tollitur inimicus et spargitur in vulgum rumor illum febri perisse, aut cum princeps immissis in aedes alicujus satellitibus omnia diripit et fama dissipatur a latronibus fuisse spoliatas, aut cum tyrannus subvertit eum, cui male vult, deinde facti invidia confertur in magistratus, tanquam illo inscio fecerint. Videtur hinc fluxisse, quod hodie passim apud Germanos dictitant, ubi quid accidit incommodi certi incerto auctore quodque nemini possis imputare, id canis accidisse morsu. 648. I, VII, 48. In tuo regno Quod cujusque privatum est, regnum ejus dicitur. Inde et Meliboeus Vergilianus: Post aliquot, mea regna, videns mirabor aristas. Scaevola apud Ciceronem in Oratore: Id nisi in tuo regno essemus, non tulissemus, id est in tua villa. Nam Crasso loquitur in Tusculano, quae villa tum erat Crassi. Quinetiam vulgo jactatur adagium suae quenque domi regem esse, quod tamen ab ipsa usque antiquitate manasse videtur. Quandoquidem apud Homerum Odysseae Α versiculus hic extat: Αὐτὰρ ἐγὼν οἴκοιο ἄναξ ἔσομ’ ἡμετέροιο, id est Aedibus in nostris ego regem gessero sane. 649. I, VII, 49. In tuo loco et fano est situm In tuo loco et fano legitur apud Plautum pro eo, quod est in tua potestate, tuo arbitrio, tua tutela, tua manu. Translatum a fanis et lucis numinibus dicatis. Nonnihil diversum est quod ait M. Tullius in oratione pro Aulo Cecinna: In meis castris praesidiisque versaris, id est mecum facis et pro me pugnant quae dicis. 650. I, VII, 50. Intra suas praesepes Simili figura dicit Plautus in Cassina: Scit, si id impetret Futurum quod amat intra praesepeis suas, pro eo, quod est certum ac paratum. Nam quod intra septa nostra clausum sit, id tuto certoque possidemus. Dictum est autem in senem dantem operam, ut ancilla quam amabat villico suo nuberet hoc quidem consilio, ut insciente uxore, cum liberet, ea ruri potiretur. Idem in Rudentibus: Ad herum arbitrum vocat me hic intra praesepes meas. 651. I, VII, 51. In aere meo est Quem nobis officiis obstrictum significamus ita, ut jam totus certoque noster sit, eum in aere nostro dicimus esse. Nam antiquitus omnis pecunia aerea erat auri usu nondum reperto in feriendis nomismatis. Memini legere apud Ciceronem libro Epistolarum familiarium decimotertio: Et mehercle semper sic in animo habui te in aere meo esse propter Lamiae nostri conjunctionem et singularem necessitudinem. Item libro decimoquinto: Marcum Fabium, quod mihi amicum tua commendatione das, nullum in eo facio quaestum. Multi enim anni sunt, cum ille in aere meo est et a me diligitur. 652. I, VII, 52. A teneris unguiculis Ἀπὸ τῶν ἁπαλῶν ὀνύχων, id est A teneris unguiculis, pro eo, quod est a prima pueritia. Translatum a catulis, quorum unguiculi nondum duruerunt. M. Tullius: A teneris, ut Graeci dicunt, unguiculis. Flaccus in Odis: Et incestos amores De tenero meditatur ungui. Plutarchus in libello De puerorum institutione: Ὡς ἅν ἔνδοθεν καὶ τὸ δὴ λεγόμενον ἐξ ὀνύχων ἀγαπῶσι τὰ τέκνα, id est Ut intrinsecus et quod dicitur ab unguiculis ament liberos, hoc est a prima statim infantia. De matribus loquitur, quae suis uberibus lactant foetus suos. 653. I, VII, 53. Ab incunabulis Eundem habet sensum Ab incunabulis, id est a primis vitae rudimentis. Plautus: Sed hic servus Carysto huc qui advenit, quid sapit Usque a cunabulis ? Item Titus Livius: Ab incunabulis imbutum odio tribunorum. M. Tullius oratoris incunabula vocat primam illam a fundamentis institutionem. Et Vergilius: Gentis cunabula nostrae. Aurelius libro Pandectarum primo, titulo De officio praefecti praetorio: His cunabulis praefectorum auctoritas initiata intantum meruit augeri, ut appellari a praefectis praetorio non possit. Aristoteles in Ethicis libro secundo dicit ἐκ νηπίων, ἐκ νέων. Quorum posterius citat ex Platone. Est autem is locus apud Platonem libro De legibus decimo: Νῦν οὖν πειθόμενοι τοῖς μύθοις, οὓς ἐκ νέων παίδων ἔτι ἐν γάλαξι τρεφόμενοι τροφῶν τε ἤκουον καὶ μητέρων etc., id est Nunc vero credentes fabulis, quas a pueris cum adhuc lacte aleremur a nutricibus ac matribus audivimus. Similiter et crepundia pro prima aetate accipiuntur. 654. I, VII, 54. Cum lacte nutricis Cognatum est his, quae superius retulimus. Ab incunabulis, A teneris unguiculis. Cicero Tusculanarum quaestionum libro III: Nunc autem simul atque aediti in lucem et suscepti sumus, in omni continuo pravitate et in summa opinionum perversitate versamur, ut pene cum lacte nutricis errorem suxisse videamur. 655. I, VII, 55. Ante victoriam encomium canis Πρὸ τῆς νίκης τὸ ἐγκώμιον ᾄδεις, id est Ante victoriam encomium canis. In eum, qui praepropere gloriatur re nondum confecta. Nam apud Graecos, qui rem strennue gessissent in bello, oratione quapiam aut carmine laudabantur; quae laudatio proprie encomium dicitur. Extat enim Theocriti carmen in laudem Ptolemaei, cui titulus Encomium, et Luciani Demosthenis encomium. Apud Romanos ovationes, supplicationes, triumphi praemia virtutis erant; unde liceat dicere Antequam viceris, triumphum paras. Platon in Lyside: Πρὶν νενικηκέναι ποιεῖς τε καὶ ᾄδεις εἰς ἑαυτὸν ἐγκώμιον, id est Priusquam viceris, et facis et canis de teipso encomium. Non abludit hinc, quod ait Plato in Theaeteto: Υαινόμεθα ἀγεννοῦς ἀλεκτρυόνος δίκην πρὶν νενικηκέναι ἀποπηδήσαντες ἀπὸ τοῦ λόγου ᾄδειν, id est Videbimur galli ignavi more, priusquam vicerimus a sermone desilientes canere. Siquidem hic mos animanti cantu victorem se testari. Huc pertinet illud, quod alibi retulimus ex Solonis auctoritate: Ὅρα τέλος μακροῦ βίου. Tum illud Pindari in Isthmiis: Ἔστιν δ’ ἀφάνεια τύχας καὶ μαρναμένων, Πρὶν τέλος ἄκρον ἱκέσθαι, id est Est autem incerta fortuna etiam pugnantium, priusquam ad summum finem perveniatur. 656. I, VII, 56. Omnes attrahens ut magnes lapis Πάντας γ’ ὑφέλκων οἸα Μαγνῆτις λίθος, id est Cuncta attrahens haud aliter ac Magnes lapis. Hoc carmen Suidas citat ex Piside. Videtur proverbiale. Metaphora ducta a natura lapidis ferrum ad se trahentis et attractum tenentis, quem quidam eundem putant cum eo, quem Heracleum vocant, cujus alibi mentionem fecimus in proverbio Lydius lapis. Hoc miraculi Plinius verbis attollit lib. XXXVI, cap. XVI ad hunc modum: Quid lapidis rigore pigrius ? Ecce sensus manusque tribuit illi. Quid ferri duritia pugnacius ? Sed cedit et patitur mores trahiturque a magnete lapide domitrixque, illa rerum omnium materia ad inane, nescio quid, currit atque ut propius venit assistit teneturque et complexu haeret. Sideriten ob hoc alio nomine appellant, quidam Heracleon. Magnes appellatus est ab inventore, ut auctor est Nicander, in India repertus. Hactenus Plinii verba reddidimus. Inter multas magnetis species Aethiopicum commemorat attractu usqueadeo efficaci, ut non ferrum modo, verumetiam alterum magnetem ad se trahat. Eoque tantus hujus lapidis honos, ut argento expendi soleat. Commemorat et haematiten non perinde in attrahendo ferro violentum, sed alio insignem miraculo. Siquidem ut est colore sanguineo – nam hinc etiam vocabulum – ita, si teratur, sanguinem reddit. Hujus igitur lapidis tam prodigiosa vis proverbio locum fecit. Citat Suidas Euripidem ex Oeneo: Ὥστε Μαγνῆτις λίθος Σὴν δόξαν ἕλκει καὶ μεθίστησιν πάλιν, id est Sic uti Magnes lapis Mentem trahit transfertque rursum ac dimovet. Confine est illi, quod alibi diximus, Ἐφ’ ἑαυτὸν ἕλκων ὥστε καικίας νέφος, id est Ad se attrahens, ut caecias nubes trahit. 657. I, VII, 57. In silvam ligna ferre In silvam ligna ferre est aliquem iis rebus augere velle, quibus ipse maxime abundet. Horatius in Sermonibus: Atque ego cum Graecos facerem natus mare citra Versiculos, vetuit me tali voce Quirinus Post mediam noctem visus, cum somnia vera: In silvam non ligna feras insanius ac si Graecorum malis magnas implere catervas. Eadem ratione dicimus: In mare deferre aquam, quorum utrunque nos in epigrammate quodam conjunximus, Largiri numeros tibi, Petre, hoc est Silvae ligna, vago mari addere undas. Utrunque congruit cum eo, quod alio retulimus loco, Ululas Athenas. 658. I, VII, 58. Lumen soli mutuas Σὸ φῶς ἡλίῳ δανίζεις, id est Lumen soli mutuum das. Cum docemus doctissimum, monemus vehementer prudentem aut cum conamur exponere, quae per se sunt clarissima, aut sermone celebrare, quae sua sponte sat illustria sunt. Sol enim fons omnis luminis putatur, qui lucem mutuare solet, non mutuo accipere. Refertur in iis collectaneis, quae Plutarchi titulo circumferuntur. Est simile quiddam apud Fabium de iis, qui per se clara conantur illustrare, eos perinde facere, quasi si quis studeat clarissimo soli mortale lumen inferre. 659. I, VII, 59. Fontes ipsi sitiunt Fontes ipsi sitiunt. Ironia proverbialis in eos, qui petunt ab aliis, quod ipsis affatim abundet domi. Cicero ad Quintum fratrem: Tibi, quod rogas, quoniam ipsi fontes jam sitiunt, si quid habebo spatii, scribam. Significat fratrem magis abundare versibus, quos tamen a se petat perinde quasi carminum indigens. Idem ad Atticum libro XII: Non ad διψῶσαν κρήνην, sed ad ἡρίνην eum venisse ut scribis in tantis praesertim angustiis. 660. I, VII, 60. Ipsa olera olla legit Ipsa olera olla legit. In eos quadrabit, qui suum ipsorum vitium in aliud quippiam rejiciunt aut qui sic ad scelus aliquod quasi facti sunt, ut non possint non peccare. Catullus in Caesarem: Mentula moechatur, moechatur mentula certe. Hoc est, quod dicunt, ipsa olera olla legit. Nam olla coquendis oleribus nata est, vel quod absurdissimum sit, si quis dicat ollam legere olera, quae non coquet, nisi si quis immiserit. Non igitur olla in causa est, sed qui injicit mala olera. Non est admodum huic dissimile, quod ex Homero ceu proverbiale citat Tertullianus: Ipsum ferrum virum attrahit. Id a nobis alio dictum est loco in proverbio Tollenda mali occasio. Item Ipsa olla lenticulam attigit. 661. I, VII, 61. Oedipi imprecatio Οἰδίποδος ἀρά, id est Oedipi imprecatio. De tragicis et ingentibus malis. Qui Graeca colligunt adagia citant ex Aeschylo hujusmodi fabulam: Eteocles et Polynices de more patri ex unoquoque sacro partem anteriorem mittebant. Cum autem aliquando per imprudentiam atque incogitantiam coxam, hoc est posteriorem partem, misissent, ille existimans id non oblivione neque imprudentia, sed contumeliae causa factum imprecationibus diris eos est execratus. Alii narrant Oedipum, simulatque cognovisset se parricidam esse tum autem cum matre consuetudinem habuisse, suis ipsius manibus oculos sibi eruisse. Quae res ubi ejus loci incolis cognita est, Oedipum expulerunt urbe. Ille in exilium abiens filios, quod patrem in calamitate non defenderent, execrationibus devovit. Quae quidem neutiquam irritae fuerunt, nam juvenes mutua caede extincti sunt. Mater sibi mortem conscivit, Oedipus ipse fulmine ictus interiit. Cujusmodi autem fuerint hujusmodi impecrationes, Diogenes Cynicus apud Laertium propemodum indicat, qui per jocum dicere solitus erat sibi τὰς τραγικὰς ἀράς, id est tragicas execrationes, occurrisse. Esse enim sine domo, sine civitate, privatum patria, pauperem, palantem, vitam in diem agentem. Sophocles in Tyranno fingit Oedipum ignarum etiamnum de quo Phoebus dixisset exigendo, tanquam qui civitatem suis sceleribus pollueret, multa dira in eum, hoc est in se, precantem. Euripides in Phoenissis: Ἀρὰς ἀρᾶται παισὶν ἀνοσιωτάτας, id est Dirissimas preces precatur liberis. Verba Jocastae de Oedipo. Idem in Oedipo Coloneo sic Oedipum imprecantem facit Polynici, ut fraterna manu occideretur vicissimque occideret: Σάσδε συλλαβὼν ἀράς, Ἅς σοι καλοῦμαι, μήτε γῆς ἐμφυλίου Δορὶ κρατῆσαι μήτε νοστῆσαι ποτε Σὸ κοῖλον Ἄργος, ἀλλὰ συγγενεῖ χερὶ Θανεῖν κτανεῖν θ’ ὑφ’ οὗπερ ἐξελήλασαι. Σοιαῦτ’ ἀρῶμαι καὶ καλῶ τοῦ Σαρτάρου Στυγνοῦ πατρῷον Ἔρεβος, et reliqua quae sequuntur. Id est Haec te sequantur agmine imprecamina Tibi quae imprecor, uti neve natali solo Potiare bello neve ad Argos postea Redire liceat, imo fraterna manu Perimaris ac vicissim eum dedas neci, Qui te expulit, fratrem. Ista vobis imprecor Testorque patrii triste numen Tartari. Horatius hoc genus imprecationis diras vocat in Odis: Diris agam vos, dira deprecatio Nulla expiatur victima. Hujusmodi autem parentum in liberos devotiones esse formidandas Homerus quoque testatur Iliados Ι, cum Phoenix narrat se paternis execrationibus obnoxium fuisse idque contigisse quod illi fuerant imprecatae. Carmen Homeri sic habet: Μή ποτε γούνασιν οἸσιν ἐφέσσηται φίλον υἱὸν Ἐξ ἐμέθεν γεγαῶτα· θεοὶ δ’ ἐτέλειον ἐπαράς, id est Orat, ne in genibus proles aliquando sederet Ex me nata suis; diique audivere precantem. 662. I, VII, 62. Efficimus pro nostris opibus moenia Efficimus pro nostris opibus moenia. Quadrat in tenui fortuna parvisque facultatibus homines, qui tamen ipsi quoque pro rei modulo vivunt laute. Plautus in Sticho: Quibus divitiae sunt domi, scaphiis et cantharis Batiochis bibunt. Nos nostro Samiolo poterio, Tamen vivimus nos, tamen efficimus pro opibus nostra moenia. Hactenus Plautus. Itidem vulgo dicitur hodieque pusillae aviculae pusillos nidulos construunt. 663. I, VII, 33. Omnium rerum vicissitudo est Terentius in Eunucho: Omnium rerum vicissitudo est. Quae sententia significat in rebus mortalium nihil esse perpetuum, nihil stabile, sed omnia velut aestuario quodam fluxu refluxuque decedere atque accedere. Atque his vicibus fortunae ab aliis ad alios transferuntur imperia, opes, gloria, voluptas, eruditio, denique quicquid est aut commodorum aut incommodorum. Sophocles in Oedipo Coloneo has rerum humanarum vices eleganter describit: Μόνοις οὐ γίγνεται Θεοῖσι γῆρας οὐδὲ κατθανεῖν ποτε, Σὰ δ’ ἄλλα συγχεῖ πάνθ’ ὁ παγκρατὴς χρόνος. Υθίνει μὲν ἰσχὺς γῆς, φθίνει δὲ σώματος, Θνῄσκει δὲ πίστις, βλαστάνει δ’ ἀπιστία, Καὶ πνεῦμα ταὐτὸν οὔποτ’ οὔτ’ ἐν ἀνδράσιν Υίλοις βέβηκεν οὔτε πρὸς πόλιν πόλει. Σοῖς μὲν γὰρ ἤδη τοῖς δ’ ἐν ὑστέρῳ χρόνῳ Σὰ τερπνὰ πικρὰ γίγνεται καὖθις φίλα. Quorum carminum sententiam utcunque reddemus: Solis deis Nunquam senecta molesta nec mors accidit, At reliqua miscet cuncta tempus impotens. Terrae per hoc vis atque robur interit Simulque nostri corporis perit vigor. Moritur fides, perfidia pullulat invicem, Nec animus idem nec eadem fragrantia Haud unquam amico durat erga amiculum Nec civitati in civitatem permanet. Siquidem his statim, illis post pusillum temporis Jucunda quae fuerant, amara ac tristia et Ingrata dudum grata fiunt invicem. Homerus item Iliados Ζ: Νίκη δ’ ἐπαμείβεται ἄνδρας, id est Nunc his, nunc illis contingit vincere. Item Iliados Σ: Ξυνὸς Ἐνυάλιος καί τοι κτανέοντα κατέκτα, id est Communis Mars inque vicem perimit perimentem. Neque vero praetereundum hoc loco bellissimum ejusdem poetae figmentum de duobus doliis, ex quibus Jupiter varie miscet res mortalium. Carmen extat in Iliados ultimo libro, quod non ab re fuerit adscribere: Δοιοὶ γάρ τε πίθοι κατακείαται ἐν Διὸς οὔδει Δώρων, οἷα δίδωσι, κακών, ἕτερος δὲ ἐάων· Ὧ μέν κ’ ἀμμίξας δώῃ Ζεὺς τερπικέραυνος, Ἄλλοτε μέν τε κακῷ ὅ γε κύρεται, ἄλλοτε δ’ ἐσθλῷ, id est Dolia nanque Jovis duo stant in limine plena Muneribus quae is donat, in hoc mala sunt, bona in illo. Hinc miscens dispensat acuto fulmine gaudens, Nunc mala distribuens ac tristia, nunc bona rursum. Tractum videtur adagium ab Aesopi responso. Is enim rogatus auctore Laertio, quid ageret Jupiter, respondit: Σὰ μὲν ὑψιλὰ ταπεινοῖ, τὰ δὲ ταπεινὰ ὑψοῖ, id est Deprimit excelsa et tollit humilia. Euripides in Ione: Σὰ θνητὰ τοιαῦτα· οὐδὲν ἐν ταὐτῷ μένει, id est Ejusmodi mortalium Sunt res, ut in eodem nihil duret statu. Euripides in Icetidibus: Ὁ γὰρ θεὸς πάντ’ ἀναστρέφει πάλιν, id est Fortuna cuncta versat in contrarium. Theognis in sententiis: Ζεὺς γάρ τοι τὸ τάλαντον ἐπιρρέπει ἄλλοτε ἄλλῳ Ἄλλοτε μὲν πλουτεῖν, ἄλλοτε δ’ οὐδὲν ἔχειν, id est Nunc etenim huic libram inclinat, nunc Jupiter illi, Ut modo sis dives, nil modo possideas. In quibus versibus Theognis, ut illud obiter indicem, allusit ad locum Homericum in Iliados Θ, ubi Jupiter aureis lancibus expendit Trojanorum ac Graecorum fata. Fertur in eandem sententiam hujusmodi versiculus: Σὰ θνητὰ πάντα μεταβολὰς πολλὰς ἔχει, id est Varias vices res obtinent mortalium. Celebratur et hoc dictum Κύκλος τὰ ἀνθρώπινα, id est Circulus res mortalium, ut subaudias sunt, quod circumagantur et velut in orbem recurrant fortuna versante rotam. Item Pindarus in Therone: Ῥοαὶ δ’ ἄλλοτ’ ἄλλαι Εὐθυμιᾶν τε μέτα καὶ πόνων ἐς ἄνδρας ἔβαν. Quorum carminum sensus est: Jucunda ac tristia aestus in morem vicissimum accidere mortalibus. Homerus locis aliquot appellat ἑτερακλέα νίκην, id est victoriam alternatim nunc his, nunc illis obtingentem. 664. I, VII, 64. Jucunda vicissitudo rerum Μεταβολὴ πάντων γλυκύ, id est Jucunda rerum omnium vicissitudo. Sententia proverbialis cum ab aliis passim auctoribus usurpata tum vero ab Aristotele secundo Rhetoricarum praeceptionum libro: Καὶ τὸ μεταβάλλειν ἡδύ· εἰς φύσιν γὰρ γίνεται μεταβάλλειν. Σὸ αὐτὸ ἀεὶ ὑπερβολὴν ποιεῖ τῆς καθεστώσης ἕξεως, ὅθεν εἴρηται, μεταβολὴ πάντων γλυκύ, id est Varietas quoque vicissitudoque jucunda. Fit enim juxta naturam transmutatio. Quod autem semper idem stati perpetuique habitus parit satietatem. Unde illud dictum est: vicissitudo rerum omnium jucunda. Usurpatur ab eodem libro Moralium Eudemiorum septimo. Sumptum apparet ex Euripidis Oreste: Μεταβολὴ πάντων γλυκύ, id est Mutatio jucunda rerum est omnium. Eodem allusit Vergilius in Bucolicis: Alternis dicetis, amant alterna camoenae. Fertur et mimus quidam in hanc sententiam non illepidus: Nil jucundum, nisi quod commendat varietas. Item alter huic consimilis: Bonarum rerum consuetudo pessima est. Ea rerum natura, ejusmodi sensus humani fastidium, ut nihil esse possit tam suave, quod non abeat in nauseam, si paulo diutius utare, nihil tam egregium, quod idem diu placere possit. Unde et illud Juvenalis: Voluptates commendat rarior usus. Varietas autem tantam in omni re vim habet, ut commendatione novitatis interdum et pessima pro optimis placeant. 665. I, VII, 65. Invitis canibus venari Invitis canibus venari. Hoc adagio significatum est non sat feliciter succedere, quod a nolentibus extorqueretur. Neque eorum officio utendum, qui non ex animo operam suam nobis commodant. Apud Plautum in Sticho Panegyris interminans, ne se suamque sororem invitas viris collocet, Stultitia est, inquit, pater, venatum ducere invitas canes, additque sententiam, qua metaphoram explicat, Hostis est uxor invita quae ad virum nuptum datur. 666. I, VII, 66. Invitos boves plaustro inducere Simile dictum etiam hodie perseverat vulgo celebratum incommodum esse bubus invitis plaustrum ducere aut invitis equis plaustrum agere. Videt autem ex Theognide sumptum: Μή μ’ ἀέκοντα βίῃ κεντῶν ὑφ’ ἅμαξαν ἔλαυνε, id est Invitum ne me scutica stimulisque subactum Vi studeas unquam ducendo inducere plaustro. 667. I, VII, 67. Velocem tardus assequitur Κιχάνει τοι βραδὺς ὠκύν, id est Assequitur celerem tardus. In eum competet, qui viribus imbecillior arte atque ingenio vincit potentiorem. Natum adagium ex Odysseae Θ, ubi lepidissima narratur fabula, quemadmodum Vulcanus claudus, cum suspectam haberet uxorem Venerem, quod furtim cum Marte congrederetur, nec vires suppeterent, quibus adulterum deprehenderet, ad artes atque ingenium confugit. Lectum suum adamantinis atque invisibilibus catenulis circumjunxit; quod ubi fecisset, foras abire se simulat. Deinde cum in arctissimis essent complexibus Mars et Venus vinculis illis hoc magis irretiti, quo magis se circumagerent, ecce tibi repente redit Vulcanus et prodente sole deos omnes adhibet deprehensi adulterii testes. Quo loco Homerus: Κιχάνει τοι βραδὺς ὠκύν, Ὡς καὶ νῦν Ἥφαιστος ἐὼν βραδὺς εἸλεν Ἄρηα Ὠκύτατόν περ ἐόντα θεῶν οἳ Ὄλυμπον ἔχουσι, Φωλὸς ἐὼν τέχνῃσι· τὸ καὶ μοιχάγρι’ ὀφέλλει, id est Nonnunquam assequitur tardus celeremque citumque, Sicuti nunc Vulcanus, ut est vestigia tardus, Mavortem cepit, qui pernicissimus unus Cunctorum quicunque tenent supera astra deorum, Et quanquam est claudus pede, rem tamen arte peregit. Proinde etiam debet poenas deprehensus adulter. Eodem pertinet apologus de vulpe et corvo praedam eandem cursu petentibus, quam vulpes celeritate impar ingenio sibi vindicavit. Item de cancro cursu cum vulpe certante. Item de corydo avicula volatu certante cum aquila. Accidit hujusmodi quiddam et in piscibus, ut, qui tardissimi sint, arte capiant velocissimos. Quorum de numero est raia, quae abdens sese locis harenosis aut limosis capillamentis illis suis porrectis pisces allicit allectosque ad os usque pertrahit. Item torpedo abscondit sese in harena limove ac pisces forte incidentes torpore afficit atque ita depascitur. Qua quidem arte venatur etiam hominem. Occultat sese et pastinaca, Graecis trigonis dicta, sed diversa ratione. Atque ita fit, ut, cum sint ipsae segnes, tamen aliquando capiantur mugilem habentes in alvo. Auctor est Aristoteles libro De naturis animalium nono. Plinius autem libro nono testatur mugilibus praecipuam esse velocitatem, ut aliorum piscium vim timentes transversa navigia superjactent. Theognis adagium retulit ad hunc modum: Καὶ βραδὺς εὔβουλος εἸλεν ταχὺν ἄνδρα διώκων, id est Callidus ac tardus celerem insectando prehendit. 668. I, VII, 68. Aquilam testudo vincit Ab hoc non discrepat illud, quod refert Diogenes Laertius in vita Menedemi philosophi ex Achaei poetae satyra, cui titulus Omphale: Ἡλίσκετ’ ἆρα γε καὶ πρὸς ἀσθενῶν ταχὺς Καὶ πρὸς χελώνης ἀετὸς ἐν βραχεῖ χρόνῳ, id est Capta est profecto celer ab imbecillibus Et aquila tempore in brevi a testudine. Hos senarios ait usurpare solitum Menedemum in eos, qui secum in civilibus honoribus contenderent. Accipi potest per ironiam aut simpliciter, ubi quis potentiorem arte vincit et quod viribus non potest, assiduitate conficit. 669. I, VII, 69. Intempestiva benevolentia nihil a simultate differt Senarius est Graecis proverbii vice celebratus: Ἄκαιρος εὔνοι’ οὐδὲν ἔχθρας διαφέρει, id est Par odio importuna benevolentia. Suidas in dictione ἄκαιρος narrat hoc versu Hippolytum respondisse Phaedrae novercae dicenti se illius amore captam esse. Quadrabit in eos, qui dum officiosi student esse, non habita temporis ratione nocent aut molesti sunt sedulitate. Veluti qui non apto tempore objurgant amicum aut qui immodicis et intempestivis laudibus conciliant homini invidiam aut qui pecuniam suppeditant adolescenti, qua fiat deterior. Fertur et alter huic consimilis: Υίλος με βλάπτων οὐδὲν ἐχθροῦ διαφέρει, id est Cum nocet amicus, nihil ab hoste discrepat. Huc respexit Horatius in Epistolis: Nil moror officium quod me gravat. Rursum alibi: Sedulitas autem, quem stulte diligit, urget. Itidem Seneca libro De beneficiis ii., Saepe, inquit, nihil interest inter amicorum munera et hostium vota. Quicquid illi accidere optant, in id horum intempestiva indulgentia impellit aque instruit. Quid autem turpius quam quod evenit frequentissime, ut nihil intersit inter odium et beneficium ? In his Senecae verbis pro vota, quod nos ex vetustis exemplaribus reposuimus, vulgati codices habebant acta. Id admonendum erat, ne quis ignarus ut mendum tollat, quod in multis antehac usu venit. Huc pertinet illud Ennianum optimo jure laudatum a Cicerone libro II, De officiis: Benefacta male locata malefacta arbitror. Proverbio accedet nonnihil gratiae, si paulo longius deflectatur, veluti si dicas nullos aeque nocere bonis literis atque hos, qui sedulo quidem, at parum feliciter tractant eas. Aut neminem magis officere famae quam ineptum praeconem. Aut secundam fortunam nocentiorem esse adversa. 670. I, VII, 70. Nosce tempus Γνῶθι καιρόν, id est Noveris tempus. Celebratur in primis inter vii sapientum apophtegmata ac, ut alia pleraque, pluribus auctoribus ascribitur a nullo non usurpatum. Hesiodus: Μέτρα φυλάσσεσθαι· καιρὸς δ’ ἐπὶ πᾶσιν ἄριστος, id est Obervato modum, nam rebus in omnibus illud Optimum erit, si quis tempus spectaverit aptum. Huc allusit Theocritus in Idyllio Λ: Ἀλλὰ τὰ μὲν θέρεος, τὰ δὲ γίγνεται ἐν χειμῶνι, id est Verum alia aestivo atque hyberno tempore fiunt. Quin et Isocrates ad Demonicum scribit injucundum in omni re esse, quicquid intempestivum sit. Adeo cunctis in negotiis plurimum habet momenti temporis et opportunitatis observatio. Idem admonent Graecorum sententiae: Ὡς μέγα τὸ μικρόν ἐστιν ἐν καιρῷ δοθέν, id est Vel maxima est pusilla res loco data. Rursus alia: Καλὸν τὸ καιροῦ παντὸς εἰδέναι μέτρον, id est Res bella cuncti nosse temporis modum. Praetera Pindarus in Pythiis: Ὁ δὲ καιρὸς ὁμοίως / Παντὸς ἔχει κορυφάν, id est Tempus pariter in omni re fastigium obtinet. Item illud Horatii: Dulce est desipere in loco. Tantam vim habet opportunitas, ut ex honesto inhonestum, ex damno lucrum, ex voluptate molestiam, ex beneficio maleficium faciat et contra breviterque rerum omnium naturam permutet. Haec in aggrediundo conficiendoque negotio praecipuum habet momentum, ut non sine causa veteres videantur eam divinitate donasse, tametsi apud Graecos mas est hic deus appellaturque Καιρός. Ejus simulachrum ad hunc modum fingebat antiquitas. Volubili rotae pennatis insistens pedibus, vertigine quam citatissima semet in orbem circumagit, priore capitis parte capillis hirsuta, posteriore glabra, ut illa facile prehendi queat, hac nequaquam. Unde dictum est occasionem arripere. Ad quod erudite simul et eleganter allusit quisquis is fuit, qui versiculum hunc conscripsit: Fronte capillata, post haec Occasio calva. Sed libet et Posidippi super hac re carmen adscribere, quod quamobrem Politianus omittendum existimarit, admiror. Est autem hujusmodi: Σίς πόθεν ὁ πλάστης; Σικυώνιος. Οὔνομα δὴ τίς; Λύσιππος. Σὺ δὲ τίς; Καιρὸς ὁ πανδαμάτωρ. Σίπτε δ’ ἐπ’ ἄκρα βέβηκας; Ἀεὶ τροχάω. Σί δὲ ταρσοὺς Ποσσὶν ἔχεις διφυεῖς; Ἵπταμ’ ὑπηνέμιος. Φειρὶ δὲ δεξιτερῆ τί φέρεις ξυρόν; Ἀνδράσι δεῖγμα, Ὡς ἀκμῆς πάσης ὀξύτερος τελέθω. Ἡ δὲ κόμη, τί κατ’ ὄψιν; Ὑπαντιάσαντι λαβέσθαι. Νὴ Δία τἀξόπιθεν πρὸς τί φαλακρὰ πέλει; Σὸν γὰρ ἅπαξ πτηνοῖσι παρατρέξαντά με ποσσίν, Οὔτις ἔθ’ ἱμείρων δράξεται ἐξόπιθεν. Σοῖον ὁ τεχνίτης με διέπλασεν εἵνεκεν ὑμέων, Ξεῖνε, καὶ ἐν προθύροις θῆκε διδασκαλίην. Quos versus nos ita vertimus, non quo cum archetypo Graeco certaremus, sed crassiore, sicuti solemus, Minerva planeque ex tempore, quod vel tacente me carmen ipsum indicaverit, videlicet ut intelligi duntaxat possint ab his, qui Graece nesciunt: Quae patria artifici ? Sicyon. Quo nomine ? Nomen Lysippo dictum est. Ipse quis es ? Loquere. Illa ego cuncta domans Occasio. Cur age, pinnis Insistis ? Volvorque ac rotor assidue. Cur gemina in pedibus gestas talaria ? Dicam, Huc illuc volucrem me levis aura rapit. Quid dextrae sibi vult inserta novacula ? Signum hoc Quod quavis acie sim mage acuta, docet. Tecta capillitio facies quidnam admonet ? Illud Quisque uti me, quoties offeror, arripiat. Cur autem capitis pars posticaria calvet ? Quem semel alatis praeterii pedibus, Is quanquam volet inde cito me prendere cursu, Haud liceat, simul ac vertero terga viro. Hac itaque idque tua me finxit imagine causa, Hospes, scalptoris ingeniosa manus, Spectandamque domus hic prima in fronte locavit, Scilicet ut cunctos et moneam et doceam. Non ab re fuerit et Ausonianum epigramma subscribere, quod ut admonet Politianus, e Graeco videtur effictum, quanquam cum aliis nonnullis diversum tum illo potissimum nomine, quod hic additur Poenitentia comes. Carmen sic habet: Cujus opus ? Phidiae, qui signum Pallados, ejus Quique Jovem fecit, tertia palma ego sum. Sum dea, quae rara et paucis Occasio nota. Quid rotulae insistis ? Stare loco nequeo. Quid talaria habes ? Volucris sum. Mercurius quae Fortunare solet, trado ego, cum volui. Crine tegis faciem ? Cognosci nolo. Sed heus tu Occipiti calvo es ? Ne tenear fugiens. Quae tibi juncta comes ? Dicat tibi. Dic, rogo, quae sis. Sum dea, cui nomen nec Cicero ipse dedit. Sum dea, quae facti non factique exigo poenas, Nempe ut poeniteat, sic Metanoea vocor. Tu modo dic, quid agat tecum. Si quando volavi Haec manet, hanc retinent, quos ego praterii. Tu quoque dum rogitas, dum percontando moraris, Elapsam dices me tibi de manibus. 671. I, VII, 71. Olet lucernam Σὸν λύχνον ὄζει, id est Lucernam olet. De re meditata multoque studio elucubrata. Inde ductum quod studiosi ad lucernam vigilantes soleant elaborare, si quid accuratius velint excudere. Jactatum olim in Demosthenem, illius ἐνθυμήματα τὸν λύχνον ὄζει, id est enthymemata lucernam olere, quod omnia de scripto diceret ac praemeditatus domi. Unde et illud de eodem celebratur elogium, quod plus olei quam vini consumpserit. Erat enim abstemius et ὑδροπότης atque extrema etiam senecta ad lucernulam illam suam exercebatur. 672. I, VII, 72. Aristophanis et Cleanthis lucerna Aristophanis et Cleanthis lucerna propter insignem studii diligentiam in proverbium abiit. Ut is ad Aristophanis aut Cleanthis lucernam dicatur lucubrare, qui summo studio exquisitaque cura singula pensitat. Varro libro De Lingua Latina primo: Quod non solum ad Aristophanis lucernam, sed etiam ad Cleanthis lucubrem nolui praeterire, qui poetarum modo verba, ut significant, expediunt. Opinor autem adagium sentire de Aristophane grammatico. Neque fama caruit etiam Epicteti lucernula, quae post illius mortem magno aere redempta est. Caeterum quod ait Juvenalis: Haec ego non credam Venusina digna lucerna ? magis pertinet ad investigationem quam ad lucubrationem. 673. I, VII, 73. De plaustro loqui Libertas veteris comoediae eousque progressa est, ut non solum civium primates, verumetiam deos nominatim taxaret; id quod apparet ex Aristophane, qui in Pluto Jovem, Mercurium, Aesculapium reliquosque deos omneis contumeliose tractat, Bacchum item in Ranis non admodum honorifice. Quoniam autem apud priscos illos hujusmodi fabulae in plaustris agebantur a juvenibus ore fece collito, ne possent agnosci, qui magna licentia in obvium quenque dicteria jaciebant; inde natum adagium Ὡς ἐξ ἁμάξης λαλεῖν, id est Tanquam e plaustro loqui, de his, qui palam ac libere conviciantur. Id notat Aristophanes in Nebulis dicens: Οὔ μοι σκώψῃς οὐδὲ ποιήσῃς ἅπερ οἱ τρυγοδαίμονες οὗτοι, id est Non me ludes nec mi facies ea, quae trygodaemones isti. Nisi malumus haec referre ad consuetudinem, quae posterioribus etiam seculis duravit apud Athenienses. Nam in festo, quod Lenaeum appellant, mos erat poetas inter se concertare scriptis carminibus ad risum concitandum accommodatis, quae sedentes in plaustris pronuntiabant invicem sibi convicia dicentes. Sunt qui ad Eleusinia sacra, quae magna vocantur, referunt, in quibus mulieres curru vehebantur atque interim dum veherentur ex more mutuis conviciis sese lacessebant. Lucianus in Jove tragoedo: Ὡς δαιμόνων οὐδενὸς φείδεται, ἀλλ’ ἐξ ἁμάξης παρρησιάζεται καὶ Μάρπτει ἑξείης, ὅς τ’ αἴτιος ὅς τε καὶ οὐκί, id est Ut nulli deorum parcit, verum e plaustro libere loquitur Corripiens simul insontem pariterque nocentem. Objicit et Demosthenes Aeschini, quod in se veluti de plaustro dicenda et non dicenda protulisset. Unde hoc ipsum, veteris comoediae licentia, proverbii quiddam sapit. Divus Hieronymus ad Rusticum monachum: Ego enim neminem nominabo nec veteris comoediae licentia certas personas eligam atque perstringam. Allusit huc, opinor, Aristophanes in Equitibus: Οἴμοι, σὺ δ’ οὐδὲν ἐξ ἁμαξουργοῦ λέγεις, id est Heu mihi, nihil tu loqueris e plaustrario. Siquidem ἁμαξουργοί vocantur plaustrorum fabri. 674. I, VII, 74. Plaustra conviciis onusta Eodem allusit Lucianus, cum ait in Eunucho: Καὶ ὅλας ἁμάξας βλασφημιῶν κατεσκέδασαν ἀλλήλων, id est Et solida plaustra conviciis onusta inter se effundebant. Loquitur de duobus philosophis inter sese contumeliose altercantibus. Significat autem ὑπερβολικῶς tantum conviciorum, quantum plaustro possit vehi. Quae quidem ipsa figura ad proverbii naturam pertinet, cum dicemus plaustra promissis onusta et naves pollicitis onustas pro maximis amplissimisque promissis. Nam et ἁμαξιαῖα, id est plaustralia, Graeci vocant magnifica fastuosaque a plaustris ducto nomine. Alexis apud Athenaeum libro nono detorsit in bonam partem: Παρέθηκε τὴν τράπεζαν εἷτα περιφέρων Ἀγαθῶν ἁμάξας, id est Apposita mensa est ac dein circumtulit rerum bonarum plaustra. 675. I, VII, 75. Tollat te, qui non novit Tollat te, qui non novit. Si cujus dolos jam non ignotos esse nobis significabimus neque post hac posse ab illo falli, concinne dicemus: Tollat te, qui non novit. Refertur a Quintiliano libro sexto. Simile est, inquit, quod dicitur παροιμία et proverbia opportune aptata ut de homine in aquam lapso, ut allevaretur, roganti: tollat te, qui non novit. Haec Fabii verba alioqui subobscura velut interpretatur Horatius in Epistolis agens de scurra Plano, qui sponte sua saepe cadens tanquam crure fracto miserandis vocibus praetereuntes implorabat, ut humo tolleretur. Peregrinus autem quispiam ac doli ignarus, si quando allevaturus accessisset, a scurra ludibrio habebatur. Verum ubi jam illius simulatio plerisque innotuisset isque aliquando crure vere fracto tolli precaretur, nemo subvenit omnibus Planum solitos agere ludos arbitrantibus. Nimirum evenerat homini, quod Aristotelem dixisse ferunt, qui rogatus, quidnam lucrifacerent mendaces. Hoc, inquit, ut nec vera dicentibus habeatur fides. Versus Horatii sunt hi: Nec semel irrisus triviis attollere curat Fracto crure Planum, licet illi plurima manet Lachryma, per sanctum dicat juratus Osirim: Credite, non ludo; crudeles, tollite claudum. Quaere peregrinum, vicinia rauca reclamat. Porro vocem hanc planus Aulus Gellius libro decimosexto, capite septimo commemorat inter verba inusitata, quibus usus sit mimus Laberius, aitque significatu sycophantam. Quanquam eodem nomine usus est M. Tullius eodem significatu in oratione, quam dixit pro Cluentio. Est autem dictio Graeca πλάνος significatque tum erronem tum impostorem. Potest et hoc pacto efferri adagium: Quaere hospitem aut quaere peregrinum, quemadmodum extulit Flaccus. Conveniet et in eos, a quibus aliquando sumus delusi, eaque experientia facti cautiores minusque crudeli. Simile est illud Juvenalis: Circuit et fatuos non invenit. Nam fatui facile decipiuntur. Nec abludit hinc Graecum illud Οὐκ αὖθις ἀλώπηξ, id est Non iterum vulpet, subaudi decipitur. 676. I, VII, 76. Oppedere et oppedere contra tonitrua Oppedere proverbialiter pro reclamare et contemnere reperimus usurpatum. Horatius in Sermonibus: Vin tu / Curtis Judaeis oppedere ? Aristophaes in Pluto: Καὶ τῆς Πενίας ἀνταποπερδεῖν. Rursum in eadem alibi: Καὶ τῆς Πενίας καταπερδεῖν, id est At paupertati oppedere tristi, quod jam divites facti paupertatem negligere possent. Idem in Nubibus: Καὶ βούλομαι ἀνταποπερδεῖν / Πρὸς τὰς βροντάς, id est Voloque ipsum oppedere / Contra coeli tonitru. Verba sunt Strepsiadis adorantis nubes et contemnentis tonitrua Jovis. Interpres addit natum ex artificio quodam in scena repraesentari solito lapillis ex amphora in vas quoddam aeneum praecipitatis atque ita tonitrui strepitum imitantibus, ut hoc sit velut obstrepere tonitruis. Equidem opinor allusum ad veterum poppyssandi consuetudinem. Antiquitus enim cum fulguraret, poppysmatibus obstrepebant id remedio fore rati, ne quid laederet fulgur. Aristophanes in Vespis: Κἅν ἀστράψω, ποππύζουσιν, id est Quod si fulguraro poppyssant. Unde quidam per jocum, veluti perperam imitantes aliorum poppysmata, crepitum ventris aedebant. Cyclops apud Euripidem in ejusdem nominis tragoedia Jovis tonitruum contemnens loquitur hoc pacto: Εἷτ’ ἐκπιὼν γάλακτος ἀμφορέα, πέπλον Κρούω, Διὸς βρονταῖσιν εἰς ἔριν κτυπῶν, id est Ubi lactis epotavero amphoram, peplum Quatio, Jovis ex pari tonitribus obstrepens. 677. I, VII, 77. In antro Trophonii vaticinatus est Ἐς Σροφωνίου μεμάντευται, id est In Trophonii antro vaticinatus est. De homine vehementer tristi tetricoque, propterea quod olim creditum est eum, qui in Trophonii specum descendisset, postea nunquam ridere. Aristophanes in Nubibus: Ὡς δέδοικ’ ἐγὼ Εἴσω καταβαίνων ὥσπερ ἐς Σροφονίου, id est Ut videlicet horrui Haud aliter ac subiens specum Trophonii. Porro historia de Trophonio varie narratur a Graecis. Quidam aiunt hunc Trophonium in secandis saxis summum artificem fuisse fanumque subterraneum extruxisse in Lebadia, Boeotiae regione, quod Trophonii vulgo cognominatum est nimirum ab artifice. Dein qui sciscitarentur oracula, in aditu specus sedere solitos, nudos atque inde flatu quodam abripi sub terram. Gestare autem secum placentas quasdam, quas lemuribus et serpentibus occurentibus objicerent. Deinde percepto oraculo rursus per alium hiatum in summam terram restitui. Alii narrant hoc pacto: Agamedes Stymphali, quae est Arcadiae pars, rex erat. Is uxorem duxit Epicasten, cujus filius erat Trophonius. Ii ejus tempestatis mortales omneis artificio superabant ac Delphicum templum extruendum receperant atque in Helide aerarium quoddam condiderant Augeae, ubi aurum suum reconderet. Qui postea soluta lapidis cujusdam commissura, quam in hoc ipsum reliquerant, noctu ingressi pecuniam furari consueverunt socio Gercyone, Agamedis germano, atque Epicastae filio. Quae res cum vehementer perplexum haberet Augeam, forte fortuna accidit, ut Daedalus Minoem fugiens ad eum diverteret. Hunc exoravit Augeas, ut arte quapiam fures hos investigaret. At Daedalus laqueos quosdam summo artificio constituit, quibus Agamedes captus est. Id conspiciens Trophonius non esse effugium capite Agamedis amputato, ne posset agnosci, quis esset, una cum Gercyone Orchomenon aufugit. Hos cum Augeas auctore Daedalo persequeretur, et illinc aufugerunt: alter nempe Gercyon Athenas, ut testatur Callimachus, in Arcadiam, alter vero in Lebadiam, Boeotiae regionem. Ubi parato sibi domicilio subterraneo per omnem vitam perseverabat. Quo defuncto vulgo creditum est illic certa reddi oracula ac Trophonio perinde ut deo sacrificari coeptum. Quidam aiunt Agamedem et Trophonium Daedali opera suffuratos aufugisse et Trophonio fugienti terram hiatu diductam vivumque absorbuisse circa Lebadiam. Aliquot post annis, cum Boeoti pestilentia laborarent, consultum oraculum respondit Trophonii manibus honorem habendum esse. At illi cum essent ignari, ubinam terrarum illius esset monumentum, apud indicio repererunt. Nam ubi eas conspicerent e cavo quodam subscatentes, conjectarunt eum esse locum. Quare visum est aliquem in id antrum demittere, qui rem exploraret. Quidam igitur ingressus duos dracones obvios habuit. Quibus objectis offis mellitis illaesus evasit. Unde et mos inolevit, ut antrum Trophonii subituri placentas aliquot secum deferant. Prius quam autem subirent, certis diebus ceremoniis praescriptis lustrabantur pure interim agentes; deinde stola sacra ornati descendebant hastas manu gestantes, ut aiunt nonnulli, quo vim serpentium depellerent. M. Tullius Tusculanarum quaestionum libro I tradit Trophonium et Agamedem exaedificato templo Apollini Delphico venerantes deum laboris sui mercedem petisse, nihil quidem certi, sed quod esset optimum homini. Quibus Apollo se id daturum ostendit post diem ab illo tertium; qui ut illuxit, mortui sunt reperti. Recentiores ita tradunt Trophonium virum quempiam fuisse supra modum gloriae famelicum Empedoclique simillimum, extructoque sibi subterraneo domicilio oracula reddidisse. Deinde ubi ille fame interisset, genium quendam in id immigrasse atque oracula reddere perrexisse; post superstitione mortalium plureis in id antrum demisisse sese ac dies complureis fuisse commoratos. Quae quidem Trophonii fabula mihi adeo videtur similis ei, quae de Patricii antro, quod est in Hybernia, fertur, ut altera ex altera nata credi possit. Tametsi non desunt etiam hodie permulti, qui descendant, sed prius triduano libidinem in omni vita ademptam. Plutarchus in commentario De daemonio Socratis narrat Timarchum quendam in Trophonii specum ingressum, posteaquam illinc redisset, prodigiosa dictu narrasse sibi visa, non abhorrentia ab iis, quae Beda et alii nonnulli Christiani scriptores de inferis prodiderunt. Meminit et Cicero libro De natura deorum tertio hujus Trophonii. Meminit Herodotus in primo. Sed plurima de hoc nugamento nugatur apud Philostratum Apollonius, vir meo judicio dignus, qui non alia de re philosophari debuerit. Ridet locis aliquot Trophonium hunc Lucianus, adamantinus omnium superstitionum insectator, per cujus antrum et Menippus se jocatur ab inferis redisse. Hujus antri mentionem facit Euripides in Ione: Σί θέσπισμ’ ἐκ Σροφωνίου φέρεις, id est Quod ex Trophonii refers oraculum ? Item in eadem: Ζηκοὺς δ’ ἐνστρεφέρεις Σροφωνίου, id est Templa adis Trophonii. Quae nos de Trophonii antro retulimus, partim ex Aristophanis interprete partim ex Zenodoto sumus mutuati. 678. I, VII, 78. Excubiarum causa canens Υρουρᾶς ᾄδων, id est Excubiarum gratia canens. Dicebatur olim in hominem vigilantem ac diligentem; inde ductum, quod qui excubias agunt, canere consueverunt, veluti vigiliarum taedium cantu solentur vel ne interim obdormiscant. Sic ait Strepsiades in Nubibus Aristophanis male acceptus in schola Socratis: Υροῦδα τὰ χρήματα, φρούδη χροιά, Υρούδη ψυχή, φρούδη δ’ ἐμβάς· Καὶ πρὸς τούτοις ἔτι τοῖσι κακοῖς Υρουρᾶς ᾄδων Ὀλίγου φροῦδος γεγένημαι, id est Cassi nummi cassusque color, Cassa est anima, cassae soleae. Hisque malis accidit et illud, Dum canto vigil pene interii. Effertur autem bifariam paroemia: Υρουρᾶς ᾄδων καὶ Υρουρὸς ᾄδων. Alluditur ad hanc vocem φροῦδος, quae significat cassum et inanem. 679. I, VII, 79. Sale emptum mancipium Ἁλώνητον ἀνδράποδον, id est Sale emptum mancipium. In barbarum quempiam ac vilem homuncionem olim dicebatur. Nam negotiatores olim in mediterranea salem importantes mancipia reportabant a barbaris. Et Thraciae genti peculiaris erat mos mancipia sale commutare. Unde comicus quidam: Θρᾶξ εὐγενὴς εἷ πρὸς ἅλας ἠγορασμένος, id est Generosus es Thrax sale redemptus scilicet. Hujusmodi ferme referuntur a Zenodoto. 680. I, VII, 80. Salis onus unde venerat, illuc abiit Ἁλῶν δὲ φόρτος ἔνθεν ἦλθεν ἔνθ’ ἔβη, id est Sal abiit illuc, unde demanaverat. Senarius proverbialis in eos, qui parta tueri nequeunt. Aut in eos, quibus male parta dispereunt. Natum adagium ab eventu. Negotiator quidam navem onustam sale vehebat nautis dormitantibus, influxu aquae marinae sentina vehementer adaucta et salem universum solvit ac corrupit et navem ipsam demersit; itaque quod ex aqua marina natum fuerat – nam hinc concrescit sal – in eandem denuo liquefactum est. 681. I, VII, 81. Salem vehens dormis Fertur et his verbis adagium ex eodem eventu natum Ἅλας ἄγων καθεύδεις, id est Salem portans dormis. Quadrabit in eum, qui in re periculosa socorditer atque indiligenter agit, propterea quod sal influxu sentinae facile corrumpitur. 682. I, VII, 82. Male parta male dilabuntur Respondet superiori sententiae, quod est in secunda Ciceronis Philippica. Sed ut est, inquit, apud poetam, nescio quem, male parta male dilabuntur. Quod autem de auctore dubitat Tullius, est apud Plautum in Poenulo: Male partum male disperit. Festus Pompeius ex Nevio citat: Male parta male dilabuntur. 683. I, VII, 83. Qui sese non habet, Samum habere postulat Ὃς αὐτὸς αὑτὸν οὐκ ἔχει, Ζάμον θέλει, id est Qui semet ipse non habet, Samum cupit. In eos conveniet, qui impudenter quippiam postulant. Aut qui minora curant majorum negligentes. Natum ex historia quapiam, cujus meminit Plutarchus in Apophtegmatis Laconicis. Athenienses urbe victori tradita postularunt, ut Samum duntaxat sibi relinqueret. Atque is respondit ad hunc modum: Cum vestri non sitis, alios habere postulatis. Atque hinc ducta paroemia: Ὃς αὐτὸς αὑτὸν οὐκ ἔχει, Σάμον θέλει, id est Qui semetipsum non habet, Samum petit. Dion sophista in libello Περὶ τοῦ ἀπιστεῖν eleganter accommodat in alium sensum: Ὃς αὐτὸς αὑτὸν οὐ φιλεῖ, πῶς ἄλλον φιλεῖ; id est Qui sibiipse non est amicus, quomodo alteri est amicus ? Quadrabit et in eos, qui imperium affectant in alios, cum ipsi sibi nequeant imperare. 684. I, VII, 84. Occultae musices nullus respectus Occultae musices nullus respectus. Graecis quondam celebratum adagium, cujus sensus est, quamvis egregias ingenii dotes, si non proferas, perinde esse quasi non habeas. Quo videtur allusisse Persius cum ait: Scire tuum nihil est, nisi te scire hoc sciat alter. Extat et in Hebraeorum proverbiis, nempe Ecclesiastici capite vicesimo, simile quiddam: Sapientiae reconditae et thesauri abstrusi nullam esse utilitatem. Hoc nostrum refertur a Suetonio in vita Neronis imperatoris, quem scribit imperatoriae dignitatis oblitum usqueadeo musices studiosum fuisse, ut non modo nihil omitteret eorum, quae generis ejus artifices vel conservandae vel augendae vocis gratia afactitarent, verumetiam in scenam prodire concupiverit, subinde inter familiares Graecum proverbium jactans: Occultae musicae nullum esse respectum. Vsurpat idem Aulus Gellius libro Noctium xiii., capite ultimo. Nosti, inquit, magister, verbum illud scilicet vetus: egregiam musicam, quae sit abscondita, eam esse nulli rei. Vsurpatur a Luciano in Harmonide: Οὐδὲν γὰρ ὄφελος ἀπορρήτου, φάσι, καὶ ἀφανοῦς τῆς μουσικῆς, id est Nulla enim utilitas occultae, quemadmodum proverbio dicunt, et abstrusae musices. Allusit huc haud dubie Ovidius, cum ait: Tu licet et Thamyram superes atque Orphea cantu, Non erit ignotae gratia magna lyrae. Sunt autem nonnulli mortales, qui vel nativo quodam ingenii vitio vel data etiam opera quae sciunt, dissimulant et aliis gravantur impertire. His illud nonnunquam evenire solet, ut pro indoctis negligantur. His adscribendum quod Graeci τυφλὸν πλοῦτον appellant, id est caecas divitias, reconditas opes et abstrusas. Ad hunc modum vocat Plutarchus compluribus locis atque item Lucianus. Hoc dictum Plutarchus in vita Lycurgi testatur vulgo apud Lacedaemonios fuisse jactatum, quod illic Plutus servaretur inhonoratus non aliter quam imago picta inanimis et immobilis. Sic enim Lycurgus instituerat rempublicam, ut divitiae nec usui cuiquam esse possent nec ornamento. 685. I, VII, 85. Ficulnus Lignum ficulnum ut fragile atque ad omnia ferme inutile proverbiis aliquot locum fecit. Nam ἄνδρα σύκινον, id est virum ficulnum appellant mollem atque inutilem ut Theocritus in Ergatinis: Μὴ παριών τις Εἴποι σύκινοι ἄνδρες· ἀπώλετο χοὖτος ὁ μισθός, id est Ne quis praeteriens dicat, ficulni homines sunt Atque haec deperiit merces. Scholiastes admonet proverbium ductum a ligno ficus inutili, fragili et invalido; unde dictum et ficulnum praesidium pro inutili. Apud Aristophanem in Fucis quidam interrogat Σίνος ξύλου σύ; id est Cujus ligni tu ? Respondetur συκίνου, id est ficulni. Quo loco monet interpres ex ficulno ligno fumum existere acerrimum ac molestissimum. Apud eundem in Pluto sycophanta minatur, si quem nactus esset suae sortis virum ficulnum ulturum injuriam: Ἐὰν δὲ σύζυγον λάβω τινὰ Καὶ σύκινον, id est Si quempiam naciscar ejusdem jugi Virum atque ficulnum. Rursum apud eundem in eadem fabula: Καὶ σύκινον τὸν ἰσχυρὸν τοῦτον θεὸν Ἐγὼ ποιήσω τήμερον δοῦναι δίκην, id est Ficulnum ego hercle ac praepotentem istum deum Compulero poenas hoc die dependere, ficulnum deum appellans imbecillum ac nullarum virium. Huc allusit Horatius, cum Priapum ita loquentem facit: Olim truncus eram ficulnus, inutile lignum. Ac paulo post: Pepedi / Diffisa nate ficus. Ficulnam mentem dixit Lucianus ἐν τῳ Πρὸς τὸν ἀπαίδευτον: Φωλὴν μὲν ἔχων καὶ συκίνην γνώμην, id est Claudam habens ac ficulnam mentem. Eodem respexit Alexander Pseudomantis libros Epicuri lignis exurens ficulnis, nullius precii philosophum significans. Et συκίνη ἐπικουρία, id est ficulnum auxilium pro invalido atque inutili. Aristophanes in Lysistrata: Ὃς ἦν ἅν ἡμῖν συκίνη ᾿πικουρία, id est Ficulna nobis qui erat opitulatio. Et συκίνη μάχαιρα, id est ficulna machaera pro calumnia. Et συκίνη ναῦς, id est ficulna navis pro vili minimique precii navicula. Quin apud Naxios Bacchum, quem Βακχέα dicunt, viteum effingunt, alterum, quem Μειλίχιον appellant, ficulnum. Nam ficus illi μείλιχα vocant. Existimant autem Bacchum non vini tantum, sed et ficuum auctorem. Sic ferme Athenaeus libro III. Diversa figura dixit Theocritus in Aita χρύσειοι πάλαι ἄνδρες, id est aurei quondam viri. Item praesidium sacrum et anchora sacra et robur adamantinum. 686. I, VII, 86. Lupi illum priores viderunt Lupi illum priores viderunt. In raucum dicitur et cui vox repente sit adempta. Festivius dicetur in eos, qui metu alicujus obticescunt, alioqui feroces. Vergilius in ecloga, cui titulus Moeris: Vox quoque Moerim Jam fugit ipsa, lupi Moerim videre priores. Servius admonet physicos auctores esse, inesse eam vim lupis, ut, si quem hominem priores viderint, ei vocem adimant. Neque desunt philosophi, qui hujusce rei causam reddere conantur. Socrates apud Platonem libro De republica primo rem ad allegoriam vertit dicens Thrasymachum sibi vocem adepturum fuisse, ni forte fortuna prior illum conspexisset. Καὶ ἐγὼ, inquit, ἀκούσας ἐξεπλάγην καὶ προσβλέπων αὐτὸν ἐφοβούμην, καί μοι δοκῶ, εἰ μὴ πρότερον ἑωράκειν αὐτὸν ἥ ἐκεῖνος ἐμέ, ἄφωνος ἅν γενέσθαι. Theocritus in idyllio Ξ: Οὐ φθεγξῆ, λύκον εἷδες, id est Aedere non poteris vocem, lupus est tibi visus. Illud interim observatione dignum Theocritum vertisse sententiam, cum negat eum proloqui posse, non qui a lupo sit visus, sed qui lupum viderit. Sed allusit duntaxat ad proverbium Theocritus, cum significaret rivalem conspectum, cujus nomen erat Lupus. 687. I, VII, 87. Quaecunque in somnio videntur Ὅσσα ἐν ὀνείρῳ βλέπεις, id est Quaecunque per somnium vides. De votis immodicis dicitur. Nam quicquid optaris, id somniare contingit quibuslibet sicuti Mycilus ille Lucianicus divitem se ac praepotentem somniat. Apud Theocritum piscator somniat aureum piscem. Et infimae sortis homines nonnunquam reginarum conjugium somniant; pastor quidam apud Theocritum in ecloga nona: Ἔχω δέ τοι ὅσσ’ ἐν ὀνείρῳ Υαίνονται, πολλὰς μὲν ὄις, πολλὰς δὲ χιμαίρας, id est Possideo quaecunque solent sub nocte videri In somnis, vim magnam ovium multasque capellas. Interpres admonet proferri hunc in modum: Ὅσσα ἐν / ὀνείρῳ φέρειν, id est Ferre quicquid in somnio videtur. Citat et versum Homericum: Οὐδ’ εἴ μοι τόσσα δοίη ὅσσα ψεύδονται ὄνειροι, id est Nec mihi si tantum dederis quam multa sopitis Somnia vana ferunt. Est autem apud hunc poetam Iliados primo, sed paulo aliter: Οὐδ’ εἴ μοι τόσα δοίη ὅσα ψάμαθός τε κόνις τε, id est Nec mihi si tantum dederis, quantum extat harenae ac Pulveris. Videtur huc allusisse M. Tullius in Salustium: Unde tu, qui odo ne paternam quidem domum redimere potueris, repente tanquam somnio beatus hortos preciosissimos, villam Tiburti et Caesaris, reliquas possessiones paraveris. 688. I, VII, 88. Bona Porsenae Bona Porsenae dicebantur, quae velut ab hostibus erepta parvo veneunt. Eam appellationem Livius Ab urbe condita II scribit ad suam usque aetatem durasse; putatque inde natam, quod in bello soleant bona Porsenae venire Romae eaque consuetudo una cum titulo perseverarit et in pace, quod alioqui is mos hostiliter bona vendendi non congruat tam pacatae regis profectioni, quod si minus probatur, existimat eam consuetudinem a mitiori principio fuisse natam. Illud arbitratur vero proximum, quod Porsena discedens ab Janiculo ex foederis lege castra opulenta convecto ex propinquis ac fertilibus Hetruriae arvis commeatu Romanis dono dedit inopi tum urbe ab longinqua obsidione. Ea deinde ne populo immisso diriperentur hostiliter, venisse bonaque Porsenae appellata gratiam muneris magis significante titulo quam auctionem fortunae regiae. Fortasse non inepte dicetur in res, quae dono cujuspiam aut fortunae commoditate citra nostram operam contingunt. Nam Livius non indicat usum adagii. 689. I, VII, 89. Leonina societas Leonina societas est, cum omne commodum ad unum aliquem redit reliquis vi fraudatis, qualis ferme solet esse cum regibus aut praepotentibus plebeiae sortis hominibus. Extat in Pandectis, in quibus ex Ulpiano: refert Aristo Cassium respondisse societatem talem coiri non posse, ut alter lucrum tantum alter damnum sentiret, et hanc societatem leoninam solitum appellare. Caeterum Cassianam appellationem, haud dubium proverbialem, ex Aesopi Graeci apologo natam apparet, qui talis circumfertur. Leo, asinus et vulpes societatem inierant, ut quod venatu cepissent, id in commune partirentur. Praedam, ubi erant nacti, leo jubet, ut asinus partiatur. Ille ut est stolidus, in treis aequas portiones distribuit. Qua gratia mox indignatus leo, quod caeteris aequaretur, asinum adortus dilaniat. Restabat vulpes; eam de integro partiri jubet; illa totam ferme praedam leoni attribuit sibi vix paucula quaedam servans. Leo comprobata distributione rogat, quisnam illam artem partiendi docuisset. Et vulpes, Calamitas, inquit, asini. 690. I, VII, 90. Ex tripode Σὰ ἐκ τοῦ τρίποδος, id est Ex tripode dicta. Dici solitum de iis, quae vehementer vera atque indubitata videri volumus. Effertur varie adagium: Ὡς ἐκ τρίποδος, id est Tanquam ex tripode dicta, Σάδε ἐκ τρίποδος, id est Haec est tripode dicta, id est certissima perinde quasi ex Apollinis oraculo profecta. M. T. in epistola quadam ad Brutum: Haec ex oraculo Apollinis Pythii edita tibi puta. Translatum a tripode vel Delphica vel Pythia. Nam haec duo oracula quondam summam fidem apud mortales obtinuerunt. De Pythio testatur Strabo libro Geographiae ix., fuisse quondam celebratissimum idque liquere thesauris ingentibus inibi constructis, in quos sacrae inferrentur pecuniae, tum operibus praestantissimorum artificum. Deinde ludis Pythiis illic celebratis, denique innumerabilibus oraculis, quae mandata literis extarent. Tripodem ita describit Auctores, inquit, certi memorant divinum ipsum domicilium, profundam et curvam esse speluncam non admodum lato patentem ore. Atque hinc auram reddi sacro efflante numine. Excelsum autem ostio imminere tripodem; quem simul atque Pythia vates inscenderit, hausto divinationis spiritu responsa aedere partim metro partim oratione libera. Comicus: Non Apollonis magis verum atque hoc responsum est. Plato libro De legibus XII: Ne si Pythius quidem affirmaverit. Quin illae quoque figurae proverbium resipiunt Quicquid dixerit oraculum videri vult. Quicquid dixerit legem esse vult et Stoicorum δόγματα, id est decreta. Et quod apud Plinium de medicis ait Cato: et hoc puta vatem dixisse, id est Existima verum fore quod dixi. Ipse Plinius alibi: Utinamque falsum hoc et non a vate dictum quam plurimi judicent. Et Plutarchus in commentario De dignoscendo adulatorem ab amico: Εὖτ’ ἀκούσας ὅ τι ἅν εἴπῃ χρησμὸν εἰληφέναι φήσας οὐ γνώμην ἄπεισιν, id est Cum is audito quicquid dictum fuerit, ita discedit, ut existimet se oraculum accepisse, non sententiam. Caeterum ab his nonnihil diversa sunt, quae Athenaeus II Dipnosophistarum libro commemorat nempe in Bacchi certaminibus praemium fuisse tripodem atque ob id qui vera dicerent vulgo de tripode loqui dictos. Tripodem autem fuisse lebetem tribus fultum pedibus. Hujus duo erant genera: alterum Apollinis ob veritatem oraculorum, alterum Bacchi, in quo vinum miscebatur, quod ebrii vera loquantur, quemadmodum dictum est in proverbio In vino veritas. Simili figura dixit Galenus libro Περὶ φυσικῶν δυνάμεων primo velut ex adyto: Ἀπεφήνατο γὰρ ὁ Λύκος οὗτος, ὥσπερ ἐξ ἀδύτου τινὸς χρησμὸν ἀποφθεγγόμενος, περίττωμα τῆς τῶν νεφρῶν θρέσεως εἷναι τὸ οὖρον, id est Pronuntiabat enim Lupus iste, perinde quasi ex adyto quopiam redderet oraculum, quod superfluum est ex nutrimento renum, id esse urinam. 691. I, VII, 91. Folium Sibyllae Folium Sibyllae apud Latinos eandem vim obtinet. Juvenalis: Credite me vobis folium recitare Sibyllae, id est rem indubitatam. Aristophanes in Pace: Οὐ μετέχω τούτων· οὐ γὰρ ταῦτ’ εἷπε Σίβυλλα, id est Haud equidem agnosco neque enim canit ista Sibylla. Ductum adagium a Cumana Sibylla, cujus oracula cum primis celebrantur. Huic autem mos erat, ut testatur M. Varro, in palmarum foliis oracula scribere. Quod secutus Vergilius in tertio Aeneidos: Insanam vatem aspicies, quae rupe sub ima Fata canit foliisque notas et nomina mandat. Quaecunque in foliis descripsit carmina virgo, Digerit in numerum atque antro seclusa relinquit. Illa manent immota locis neque ab ordine cedunt. Item in sexto: Foliis ne tantum carmina manda, Ne turbata volent rapidis ludibria ventis. 692. I, VII, 92. Frater viro adsit Ἀδελφὸς ἀνδρὶ παρείη, id est Frater viro adsit. De fido auxilio dici solitum, propterea quod in rebus periculosis vix unquam frater solet fratri deesse. Apud Platonem secundo De republica libro Adimantus Glauconis adversus Socratem disputantis partes excipiens, Nondum, inquit, Socrates, satis hac de re dissertum. Cur ita ? Nempe quia id nondum est dictum, quod maxime dictum oportuit. Tum Socrates: Οὐκοῦν τὸ λεγόμενον ἀδελφὸς ἀνδρὶ παρείη, id est Igitur frater adesto viro, ut habet proverbium, quare tu, si quid hic pratermisit, adjuva. Idem ex Homero sumptum adagium testatur in Protagora, ubi Socrates Prodicum advocans, ut Simonidem ejusdem civitatis hominem a Protagorae calumnia tueatur. Videor equidem, inquit, advocare te, quemadmodum ait Homerus Scamandrum ab Achille obsessum Simoentem advocasse, Υίλε κασίγνητε, σθένος ἀνέρος ἀμφότεροί περ Σχῶμεν, id est Frater amice, hominis pariter compescere vires, Ambo hujus studeamus. Est autem is locus in Iliados Υ. Rursum Iliados Φ similiter Hector jam impar Achilli Deiphobum fratrem invocat, uti ferat suppetias. Pallas enim illi apparuerat Deiphobi specie ac deceptus Hector frustra inclamat: ΔηἹφοβον δ’ ἐκάλει λευκάσπιδα μακρὰν ἀ὘σας, id est Deiphobum fratrem intento clamore vocabat. A quo cum destitueretur, diem fatalem adesse intellexit. Plutarchus in vita Caesaris refert Cascam Caesare retinente gladium fratris auxilium ad hunc modum implorasse idque verbis Graecis: Ἀδελφέ, βοήθει. 693. I, VII, 93. Ne temere Abydum Μὴ εἰκῆ Ἄβυδον, id est Ne temere Abydum, subaudientem naviges. Ne quod grave periculum suscipias sine causa idonea. Veluti si quis admoneat, ne se facile conjiciat aliquis in aulam principis, quod ea res non omnibus feliciter cedat. Aut ne compotationibus temulentis admisceat sese, quod fere non contingat abire sine malo, aut ne poetarum attingat litteras, quod animos complurium soleant corrumpere. Athenaeus libro XII narrat Alcibiadem posteaquam a tutoribus accepisset suas facultates, Abydum Hellesponti navigasse atque illic luxu deliciisque fuisse corruptum, ut non dissimile sit illi: Non cujus hominis contingit adire Corinthum. Male audiebat Abydena gens, quod calumniatrix esset, ut intelligas ea gratia non esse tutum illic versari. Meminit adagii Stephanus et Suidas. Stephanus sic effert adagium: Εἰ μηδ’ εἰκῆ τὴν Ἄβυδον πατεῖν, id est Si ne temere quidem Abydum calcaret, id est ne quis confidenter illam ingrediatur. Indicat usurpari de temerariis addens hoc jaci solitum in eos, qui Abydum insulae Mileti incolebant. Commonstratum est olim mihi quoddam oppidulum in Picardia, quod negant ullum hospitem potuisse transire non aliquo notatum scommate. 694. I, VII, 94. Una hirundo non facit ver Μία χελιδὼν ἔαρ οὐ ποιεῖ, id est Unica hirundo non efficit ver, hoc est unus dies non sat est ad parandam virtutem aut eruditionem. Aut non unum aliquod benefactum benedictumve sufficit ad hoc, ut viri boni aut boni oratoris cognomen promerearis; plurimis enim virtutibus ea res constat. Aut ut certum aliquid cognoscas, non satis est unica conjectura. Quod si permultae conveniant, tum denique probabilis fuerit conjectura. Siquidem fieri potest, ut una quaepiam hirundo casu maturius appareat. Sumptum ab hirundinis natura, quae veris est nuntia; nam hyeme devolat. Unde Horatius: Zephyris et hirundine prima, de primo vere sentiens. Aristoteles libro Moralium primo: Σὸ γὰρ ἔαρ οὔτε μία χελιδὼν ποιεῖ οὔτε μία ἡμέρα, id est Ver enim nec una hirundo facit nec unus dies. Et beatum eodem modo felicemve nec unus dies nec breve efficit tempus. Aristophanes in Avibus: Δεῖσθαι δ’ ἔοικεν οὐκ ὀλίγων χελιδόνων, id est Multa videtur opus habere hirundine. Interpres indicat allusum ad proverbium, quod modo retulimus: Μία χελιδὼν ἔαρ οὐ ποιεῖ. Huic affine videtur illud Sophocleon in Antigona: Πόλις γὰρ οὐκ ἔσθ’ ἥτις ἀνδρός ἐσθ’ ἑνός, id est Namque unius quae sit viri haud est civitas. Etenim quemadmodum una hirundo non facit ver, ita nec unus homo facit civitatem nec unus nummus divitem. 695. I, VII, 95. Da mihi mutuum testimonium Δάνειζέ μοι μαρτυρίαν, id est Da mihi mutuum testimonium, hoc est: Da mihi tuum testimonium recepturus itidem meum, si quando desiderabis. In eos recte jaciendum, qui se mutua talione laudant ac praedicant, aut qui mutuo studio sibi invicem suffragantur, aut qui ad gratiam testificantur neglecta religione. M. Tullius pro L. Flacco repudians elevansque Graecorum testium fidem Veruntamen, inquit, hoc dico de toto genere Graecorum. Tribuo vel litteras, do multarum artium disciplinam, non adimo sermonis leporem, ingeniorum acumen, dicendi copiam. Deinde si qua sibi alia sumunt, non repugno. Testimoniorum religionem et fidem pondus, ignorant. Unde illud est, Da mihi testimonium mutuum ? Non Gallorum, non Hispanorum putatur. Totum istud Graecorum est, ut etiam qui Graece nesciunt, hoc quibus verbis a Graecis dici soleat, sciant. Quibus ex verbis M. Tullii satis liquet adagium hoc aetate illa multo fuisse tritissimum. 696. I, VII, 96. Mutuum muli scabunt Mutuum muli scabunt. Ubi improbi atque illaudati se vicissim mirantur ac praedicant. Translatum a mulis, qui sicuti reliqua jumenta sese invicem dentibus scabere solent. Citatur hic titulus Mutuum muli scabunt a Nonio Marcello inter reliquos Menippearum titulos M. Varronis; mirum ni proverbialis. Ausonius in altera praefatione monosyllaborum: Sed ut quod per adagionem coepimus, proverbio finimus: mutuo muli scabunt. Meminit hujus et Varro libro De Lingua Latina tertio. Quanquam is locus est foedissime depravatus non temporum modo culpa, verumetiam impressorum istorum vulgarium, quibus hoc unice propositum videtur, ut omnes bonos libros radicitus extinguant. Sic autem legitur: Amica Philoptorus, ejus qui senex puerum dicit pusum, puellam pusam. Sic fiet mutuam mulinam. Arbitror legendum mutuum muli, ut subaudiatur scabunt. Symmachus in epistola quadam Mutuum, inquit, scabere mulos, cui proverbio ne videar esse confinis, praeconium virtutum tuarum presso dente restringo. Non videtur autem adagium recte accipi posse, nisi malam in partem, veluti si indoctum indoctus, deformem deformis, improbum improbus vicissim laudaret. Cujusmodi fabulam memorat Horatius de duobus fratribus, qui se mutuum scabebant ac mutuo officio alterum alter vicissim efferebant laudibus. Frater, inquit, erat Romae consulti rhetor, ut alter Alterius sermone meros audiret honores, Gracchus ut hic illi foret, hic ut Mutius illi. Idem poetas indoctos notans, qui tamen invicem se recitantes audiebant ac laudabant: Discedo Alcaeus puncto ilius, ille meo quis ? Quis nisi Callimachus ? 697. I, VII, 97. Tradunt operas mutuas Huic confine est Terentianum illud ex Phormione: Tradunt operas mutuas. De adulescentibus, qui se vicissim in peccatis defenderent. Translatum videtur ab agricolis vicinis, qui mutuam inter sese operam commodare solent. Aut ab artificibus, qui mutua nonnunquam utuntur opera, maxime fabri aerarii. 698. I, VII, 98. Senes mutuum fricant Huc pertinet et jocus ille in proverbium versus de senibus mutuo se fricantibus. Narrat autem fabulam Aelius Spartianus in Adriani imperatoris vita. Is Adrianus in balneo veteranum quempiam servuli penuria sese marmoribus affricantem conspicatus, eum et servulis aliquot et sumptibus donavit. Quod reliqui veterani feliciter cessisse videntes coeperunt et ipsi complures sub oculis imperatoris sese marmoribus affricare, ut hoc modo principis elicerent benignitatem. At ille evocatis senibus jussit, ut alius alium vicissim defricarent, atque ita pueris nihil opus fore. Is jocus postea in vulgi fabulam cessit. Celebratur et Scipionis Aemiliani apophtegma: Jumenta quod manibus carent, alieno egere frictu. Quo significatum est eos, qui res egregias gerere non possunt, egere praecone, quo famam sibi comparent. 699. I, VII, 99. Fricantem refrica Σὸν ξύοντα ἀντιξύειν, id est Scalpentem vicissim scalpe. Refertur in Diogeniani collectaneis. Par est de merente bene benemereri et officium officio pensare. Suidas ab asinis metaphoram translatam existimat invicem morsicantibus et in utranque partem dici posse, qui se mutuis officiis adjuvant aut qui se mutuis contumeliis afficiunt. In quam sententiam celebratur et mimus ille non illepidus Senecae titulo, sed falso: Ab altero expectes, alteri quod feceris. Aristides in communi defensione quatuor oratorum: Σὸν ξύοντα δ’ ἀντιξύειν καὶ τοῖς ὄνοις ἡ παροιμία δήπου δίδωσι. Περικλέα δὲ κἅν τοῖς λέουσι μᾶλλον ἥ τοῖς ὄνοις εἰκάζειν φαῖεν ἅν Ὁμηρίδαι, id est Scalpentem invicem scalpere etiam asinis videlicet tribuit proverbium. Porro Periclem cum leonibus magis quam cum asinis esse conferendum dixerint Homerici. Huc pertinet illud Φεὶρ χεῖρα νίζει, id est Manus manum lavat. Quod citat in Axiocho Plato: Διὰ παντὸς δὲ ἔθος ἐστὶν αὐτῷ φρονεῖν τὸ Ἐπιχάρμειον Ἁ δὲ χεὶρ τὰν χεῖρα νίζει· δός τι καὶ λάβε τι, id est Semper illi mos erat in animo volvere illud Epicharmi dictum Abluit manum manus; da aliquid et aliquid accipe. Quanquam Aldina aeditio pro φρονεῖν habet φωνεῖν, id est in ore habere et melius trochaicus tetrameter Graecus constabit, si pro λάβε τι legas λάμβανέ τι. Quod idem alio loco citavimus, sed aliter mendosum exemplar secuti, cum Graecus Plato nondum esset ad manum, quem consulere possemus. Cujus rei visum est commonefacere lectorem, ne quis hoc nomine mihi calumniam struat, quod temere Platonis scripturam inverterim. Quantum autem ad sententiam pertinet, nihil omnino refert νίζει legas an κνίζει, quandoquidem ut manus manui mutuum praestat officium lavando itidem et scalpendo. 700. I, VII, 100. Ferrum ferro acuitur Non erat consilium in hunc ordinem admiscere proverbia theologorum, non quod ea contemnam, sed partim quod hoc honoris habendum judicarim sacris litteris, partim quod passim in manibus sint. Unum tamen illud, quoniam sic ad amussim ad ista quadrat, non pigebit adscribere. Id est in Proverbiis Salomonis capite vigesimoseptimo: Ferrum ferro exacuitur et homo exacuit faciem amici sui. Hebraei pronuntiant ad hunc modum, siquidem est aliquid adagium in suapte audire lingua, . 701. I, VIII, 1. Aequalem tibi uxorem quaere Tὴν κατὰ σαυτὸν ἔλα, id est Aequalem tibi uxorem ducito. Adagium admonet ne quis cupiditate aut ambitione adlectus se potentiorem ducat uxorem; nam ejusmodi ferme connubia inauspicato cedere. Plutarchus in libello De liberis educandis parentes admonet ut ejusmodi liberis suis uxores despondeant, quae non sint multo vel ditiores vel potentiores. Prudenter enim dici proverbio: Tuae sortis uxorem ducito. Celebratur et hoc inter sapientum apophthegmata atque a nonnullis Pittaco adscribitur Γάμει ἐκ τῶν ὁμοίων id est Uxorem ducito ex aequalibus. Nam si duxeris ex potentioribus te prognatam, dominos tibi parabis, non affines. Diogenes Laertius in vitis philosophorum hujusmodi quiddam commemorat, quod quidem affirmat et a Callimacho non ineleganti epigrammate celebratum esse. Adulescens quidam Atarnetes Pittacon consuluit, utra sibi e duabus ducenda esset uxor. Nam duae offerebantur: altera par opibus ac genere, altera utroque superior. At ille sublato scipione, quo nitebatur, admonuit, uti pergeret ad trivia civitatis, quo pueri lusus causa conveniunt, eos consuleret et quod illi dedissent consilii, id sequeretur. Pueri ex proverbiali cantione responderunt aequalem uxorem esse ducendam. Itaque adulescens altera praeterita duxit aequalem. Idem Dioni suadet Callimachus. Haec autem sententia hoc impensius placuit Pittaco, quod ipse nobiliorem se duxerat, Draconis sororem, cujus imperium fastidiaque molestissime legitur tulisse, ut hoc dictum non in tempore, sed suo malo videatur reperisse. Extat autem epigramma, tametsi illic Ἰών non Δίων legitur, mendose opinor; id est hujusmodi: Ξεῖνος Ἀταρνείτης τις ἀνείρετο Πιττακὸν οὕτω Σὸν Μιτυληναῖον, παῖδα τὸν Ὑρραδίου. Ἄττα γέρον, δοιός με καλεῖ γάμος· ἡ μία μὲν δὴ Νύμφη καὶ πλούτῳ καὶ γενεῆ κατ’ ἐμέ, Ἡ δ’ ἑτέρη προβέβηκε· τί λώιον; Εἰ δ’ ἄγε μοι σὺ Βούλευσον, ποτέρην εἰς ὑμέναιον ἄγω. Εἷπεν· ὁ δὲ σκίπωνα, γερoντικὸν ὅπλον, ἀείρας, Ἠνίδε κεῖνοί σοι πᾶν ἐρέουσιν ἔπος. Οἱ δ’ ἄρ’ ὑπὸ πληγῆσι θοὰς βέμβικας ἔχοντες Ἔστρεφον εὐρείῃ παῖδες ἐνὶ τριόδῳ. Κείνων ἔρχεο, φησί, μετ’ ἴχνια. Φὠ μὲν ἐπέστη Πλησίον· οἱ δ’ ἔλεγον· τὴν κατὰ σαυτὸν ἔλα. Σαῦτ’ ἀίων ὁ ξεῖνος ἐφείσατο μείζονος οἴκου Δράξασθαι, παίδων κληδόνι συνθέμενος, Σὴν δ’ ὀλίγην ὡς κεῖνος ἐς οἷκον ἐπήγετο νύμφην. Οὕτω καὶ σύ, Δίων, τὴν κατὰ σαυτὸν ἔλα. Quos versus, quoniam Ambrosius Camaldulensis, Diogenis interpres, non omnino infeliciter Latinos fecit, haud gravabor adscribere: Hospes Atarnites rogitavit Pittacon olim Sic Mitylenaeon Hyrradioque satum: Magne senex, geminae cupiunt mihi nubere, quarum Et genere atque opibus convenit una mihi, Altera praecellit; quid praestat, consule dicque, Utra ex his potius sit capienda mihi ? Hic baculum tollens, sic, tela senilia, dixit: Consilium pueri, quod petis, expedient. Quis celer in gyrum jactatus verbere turbo Assiduo latis vertitur in triviis. I, sequere illorum monitus. Sic fatur, at ille Scitatur, referunt, tu tibi sume parem. Quae postquam audivit, monitis puerilibus haerens A magnis hospes abstinuit thalamis. Atque parem parvas laetus traduxit in aedes, Sic Dion aequalem, si sapis, ipse cape. Est autem allegoria a turbine puerili, qui flagellis circumagitur. Agebat enim quisque pro suis viribus turbinem sibi congruentem. Dejanira apud Ovidium ad suum sexum transtulit proverbium: Quam male inaequales veniunt ad aratra juvenci, Tam juveni magno conjuge nupta minor. Non honor est, sed onus species laesura ferentes, Si qua voles apte nubere, nube pari. Plutarchus De Liberis educandis: Σὸ γὰρ τὴν κατὰ σαυτὸν ἑλεῖν σοφόν, id est Sapientis est uxorem sibi parem congruamque ducere. Huc adscribendum putavi carmen illud ex Thesmophoriazusis Aristophanis titulo inscripta: Δέσποινα γὰρ γέροντι νυμφίῳ γυνή, Regina siquidem mulier est sponso seni. Idem admonet versus ille Euripideus in Rheso: Οὐκ ἐξ ἐμαυτοῦ μειζόνων γαμεῖν θέλω, Nolim ex potentioribus me conjugem. Neque vero solum id spectari conveniet, uti par sit uxor generis claritate aut modo rei familiaris, verum ut aetas non admodum discrepet ut forma ut vitae genus. Potest et longius trahi, nimirum ad negotium suscipiendum, cui sis conficiendo par et idoneus. Item ad vitae genus aptum et ad amicum tuis accommodum moribus. 702. I, VIII, 2. Ne my quidem facere audet Qui metu non auderet hiscere, ii quondam negabantur my facere audere. Refertur adagium a Varrone libro De Lingua Latina tertio. Putat enim ille mussare verbum deductum a my litterae vocabulo quasi μύζειν, propterea quod muti non amplius sonare queant quam my. Est enim littera maxime omnium muta, praesertim in fine mire os contrahens et occludens. Verba Varronis sunt haec: A quo idem dicit, quod minimum est, neque, ut aiunt, μῦ facere audent. Videtur esse carmen Ennianum. Nam hunc paulo superius citaverat. Dicit, quod minimum est, neque, ut aiunt, my facere audent. Est autem Graecis μύζω, tum sugo tum naribus vocem reddo. Aristophanes ἐν Θεσμοφοριαζούσαις: (cum enim Mnesilochus dixisset μυμῦ, id est mu mu, Euripides respondet) Σί μύζεις; Πάντα πεποίηται καλῶς, Quid mussitas ? Peracta sunt cuncta optime. Et apud Latinos mutire ac mussare est tacite ferre et quasi vocem absorbere. Terentius: Mussitanda injuria adulescentium. Vergilius: Mussat rex ipse Latinus. Apud Aristophanem in Equitibus duo privatim apud se questuri quaedam de vitiis civitatis senarium hunc concinunt: Μυμῦ Μυμῦ Μυμῦ Μυμῦ Μυμῦ Μυμῦ. Ex quo licet conjicere hanc esse vocem loqui formidantium. 703. I, VIII, 3. Ne gry quidem Μηδὲ γρῦ φθέγγεται, id est Ne gry quidem loquitur, hyperbole item proverbialis apud Graecos pro eo, quod est ne tantulum quidem. Nam gry minimum quiddam significat aut sordes unguium, rem videlicet vilissimam, aut vocem suillam, quam edere solent ii qui gravantur sermone respondere, aut nomisma minutissimum. Aristophanes in Pluto: Καί με προσβιάζεται Καὶ ταῦτ’ ἀποκρινομένου τὸ παράπαν οὐδὲ γρῦ Meque vi subigit simul Atque interim rogatus, haec quid sibi velint, Prorsum nihil respondet ac ne gry quidem. Hinc et verbum deductum γρύζειν. Idem in eadem fabula: Γρύζειν δὲ καὶ τολμᾶτον, ὧ καθάρματε; Grunnire vero audetis etiam perditi ? Philostratus in vita Apollonii: Οὐδαμοῦ ἐφθέγξατο, οὺδ’ ὑπήχθη γρύξαι, Id est Haudquaquam locutus est neque adduci potuit, ut vel hisceret. Hujus vocis usus admodum frequens est apud Aristophanem. 704. I, VIII, 5. Pili non facio Est Latinis haec familiaris hyperbole Non facio pili. Ne pilo quidem melior, cum minimum quiddam momenti significant. Catullus: Non faciunt pili cohortem. Cicero ad fratrem: Ego enim ne pilo quidem minus te amabo. Idem: Interea et Cappadocia ne pilum quidem. Tametsi in vulgatis exemplaribus pileum hoc loco scriptum est. Quod quidem adagium etiam his temporibus nulli non est in ore. Pili vilitas etiam Graecis in proverbio fuit. Unde ἄξιος τριχός, id est dignus pilo, in hominem nihili. Quo durior erit translatio, hoc venustior. Nam Pili non facio praeter hyperbolen nihil paene habet figurae; At ne pilo quidem doctior, ne pilo quidem injucundior, ne pilo quidem honoratior, atque id genus orationes, quoniam paulo longius recedunt a simplici sermone, plusculum accipiunt gratiae. 705. I, VIII, 5. Nauci non facio Nauci esse et naucifacere pro eo, quod est nihili esse et nihili facere, saepicule apud Plautum reperietur. Quid autem nauci significet, servus quidam Plautinus, cum ea voce esset usus, tamen scire se negat. Plautus: Qui homo timidus erit in rebus dubiis, nauci non erit. Grammatici quidam, inter quos Pompeius Festus, aiunt nauci significare nucis putamen aut oleae nucleum aut eam membranulam, quae visitur in medio nucis juglandis intersita, denique rei cujusuis putamen, quod Graeci περίψημα nauci vocatum existimant. Quidam a voce Graeca deducunt νάκη, quod declarat pellem caprinam. Sunt et aliae de nauci sententiae, quas qui volet cognoscere, legat Festum in dictione Naccae. Nauci non habeo, dixit Ennius apud M. Tullium libro De divinatione I: Non habeo denique nauci Marsum augerem. 706. I, VIII, 6. Flocci non facio aut flocci facio Eadem ratione dictum est floccifacere et ne flocci quidem facere pro eo, quod est ne tantuli quidem facere. Est autem floccus particula lanae, quae inutilis a vellere divellitur atque evolat, aut certe simile quiddam nullius momenti. Exempla passim apud auctores obvia sunt, ut non videatur operae pretium hoc inculcare loco. 707. I, VIII, 7. Hujus non facio Ad hanc formam pertinet illud Terentianum ex Adelphis Hujus quicquam non faciam. Donatus admonet esse δεικτικόν, id est demonstrantis, aut floccum aut stipulam aut summum digitum aut hujusmodi quippiam. Athenaeus libro duodecimo prodidit Sardanapali statuam ipsius monumento impositam hoc gestu digitorum, ut significaret res humanas omnes prorsus esse contemnendas ac ne digituli quidem crepitu dignas. 708. I, VIII, 8. Vitiosa nuce non emam Apud Plautum est in Milite: Vitam tuam vitiosa nuce non emam, pro eo quod est ne minimo quidem. Et vulgo dicimus Cassa nuce non emerim, et Putamine nucis non emerim, Aristophanes in Pace: Οὐκ ἅν πριαίμην οὐδ’ ἅν ἰσχάδος μιᾶς, Non emerim nec unica quidem nuce. Consimile his, quod legitur apud eundem Plautum citante Festo: Non ego istud verbum empsitem titivillitio. Nam hoc verbo Latinos nihili rem significare solitos quemadmodum et Graeci dicunt πιπολό. Rursum butubata, qua voce usus est Nevius pro nugatoriis auctore Festo. 709. I, VIII, 9. Ne teruncium quidem insumpsit Est aliquoties apud Ciceronem hyperbole teruncii, quod apparet esse genus minutissimi nomismatis. Ad Atticum: Atque etiam spero toto anno imperii nostri teruncium sumptus in provincia nullum fore. Plautus in Captivi duo: Neque ridiculos jam terunci faciunt, quemadmodum Graeci dicunt ἡμιοβόλιον pro re vilissima. Varro teruncium a tribus unciis dictum putat. 710. I, VIII, 10. Homo trioboli Itidem Plautus in Poenulo hominem trioboli dixit pro nequissimo planeque nullius pretii. A nummo minutissimo. Consimili figura dixit Aristophanes in Vespis pro vilibus versibus τριχοινίκων ἐπῶν. Gregorius in epistolis de vili contemptoque dixit: Μᾶλλον ἀνδράποδον ὀλίγων ὀβολῶν ἄξιον, id est Imo potius mancipium paucis obolis dignum. Dicuntur et triobolares. 711. I, VIII, 11. Homo tressis Consimili modo Persius tressem agasonem appellat contemptissimum homuncionem. Idem: Et centum Graecos curto centusse licetur, Id est minimo. Tressem autem dixit nove quasi tribus assibus aestimandum. Assis autem erat aerei nummuli genus. Persianum carmen sic habet in quinta satura: Heu steriles veri, quibus una Quiritem Vertigo facit. Hic Dama est, non tressis agaso. Confine Hieronymianum illud: Quis te dupondio supputabat ? Justinianus in praefatione Pandectarum noluit adulescentes legum studiosos veteri non minus ridiculo quam frivolo congnomine nuncupari dupondios, sed Justinianos novo. 712. I, VIII, 12. Dignus pilo Ἄξιοι τριχός, id est pilo digni, dicuntur Graecis nulla bona re digni, quod pilo nihil contemptius. Aristophanes in Ranis: Εἰ πώποτ’ ἦλθον δεῦρ’, ἐθέλω τεθνηκέναι, Ἢ ᾿κλεψα τῶν σῶν ἄξιόν τι καὶ τριχός, Si quando veni huc, emori sane volo, aut Si quid tuorum sustuli dignum pilo. Adagium commemoratur a Diogeniano. 713. I, VIII, 13. Nec uno dignus Ἄξιος οὐδὲ μόνου καὶ ἄξιος ἑνός, id est Ne uno quidem dignus et uno dignus, de vilissimo. Translata metaphora a jactu talorum, in quo μονάς id est unionis numerus, infimus erat. Demum ubique in rationibus numerorum minimum quiddam est unio ac ne numerus quidem, ut autumant philosophi. Ex adverso, quem multi pretii significant, hunc πολλοῦ τινὸς ἄξιον, id est multa re dignum, trita figura Graeci dicunt et τοῦ παντὸς ἄξιον id est quavis re dignum, et ediverso, ὀλίγου ἄξιον, id est paulo dignum, quem contemnunt. Gregarium autem est ac plebeium unius dumtaxat hominis vice supputari. Proinde Homerus Iliados Λ, cum medici dignitatem explicare vult, ait: Ἰητρὸς γὰρ ἀνὴρ πολλῶν ἀντάξιος ἄλλων, id est Unus homo medicus multis aequandus honore est. Ad quod respexit Plato libro De Legibus quinto: Ὁ μὲν γὰρ ἑνός, ὁ δὲ πολλῶν ἀντάξιος ἑτέρων, id est Nam hic quidem pro uno, ille pro pluribus aliis aestimandus est. Ad hanc formam pertinent et illae rhetorum figurae, cum aiunt unum aliquem sibi pro theatro esse et unius cujuspiam judicium pluris se facere quam infinitae multitudinis. 714. I, VIII, 14. Dignus obelisco Ἄξιος ὀβελίσκου, id est Dignus obelisco, dignus quovis honore. Summis enim viris ejusmodi columnae ac pyramides erigebantur magnificis inscriptae titulis aut ingentes colossi; sic enim stupidi principes olim fingi gaudebant. Tametsi proverbium ancipitem habet sententiam, propterea quod Aristarchus obeliscis jugulare sit solitus, quae parum probaret. Meminit hujus praeter alios Suidas. 715. I, VIII, 15. Aureus in Olympia stato Quem summo praemio dignum Graeci significant, ei dicere solent Aureus in Olympia statuere. Lucianus in Pseudologista: Φρυσοῦς, φασίν, ἐν Ὀλυμπίᾳ στάθητι, id est Aureus, ut aiunt, in Olympia stato. Quod is honos id aetatis praecipuus haberetur, loco tam celebri statuam inter illustres viros habere. Huc allusit Vergilius, cum ait: Si fetura gregem suppleverit, aureus esto. Plato in Phaedro: Ὑπισχνοῦμαι χρυσῆν εἰκόνα ἰσομέτρητον εἰς Δελφοὺς ἀναθήσειν, id est Polliceor me statuam auream tibi aequalem Delphis collocaturum. Ibidem paulo post: Παρὰ τῶν Κυψελιδῶν ἀνάθημα σφυρήλατος ἐν Ὀλυμπίᾳ στάθητι, id est Inter statuarum Cypselidarum monimenta in Olympia fabrefactus stato. Interpres fortassis χρυσήλατος legit aut certe somniavit, ut qui verterit aureum. Porro reges Corinthi dicuntur Cypselidae a Cypselo, qui pulsis Bacchidis e Corintho ibidem imperio est potitus summasque coegit divitias; cujus rei argumentum inquit Strabo τὸ Ὀλυμπίασιν ἀνάθημα Κυψέλου σφυρήλατος χρυσοῦς ἀνδριὰς εὐμεγέθης. Allusit huc et Philostratus in Apollonii vita: Καὶ στεφανώσουσί σε ἐν Ὀλυμπίᾳ, id est Et coronabunt te in Olympia. Non dissimili figura dixit Persius satura secunda: Praecipui sunto sitque illis aurea barba. Quibusdam enim signis aurea barba consuevit addi. 716. I, VIII, 16. Quavis re dignus Ἄξιος τοῦ παντός, id est Quavis re dignus. Refertur ab omnibus Graecorum adagiorum collectoribus. Utitur Plato in Sophista: Καὶ τοῖς μὲν δοκοῦσιν εἷναι τοῦ μηδενὸς τίμιοι, τοῖς δὲ ἄξιοι τοῦ παντός, id est Aliis videntur nulla re digni, aliis rursus quantavis. Similiter dixit Terentius hominem quantivis pretii. Quamquam hujus adagionis modo est facta mentio. 717. I, VIII, 17. Dignus argivo clypeo Ἄξιος εἷ τῆς ἐν Ἄργει ἀσπίδος, id est Dignus es Argivo clypeo. De generoso ac majorem in modum venerando. Inde sumptum, quod olim apud Argivos ex more pueri incorrupti purique clypeos quosdam gestantes pompas agebant. Isque honos erat illi aetati prisco quodam instituto decretus. 718. I, VIII, 18. Dignum propter quod vadimonium deseratur Ubi rem maximi momenti volemus significare, quaeque vel quantovis dispendio debeat expeti, dignam esse dicemus, cujus gratia vadimonium deseratur. Nam qui vadati sunt, non nisis summo suo periculo abesse possunt. Plinius Secundus in praefatione Naturalis historiae Inscriptiones, inquit, propter quas vadimonium deseri possit, hoc est quarum gratia omnia sint posthabenda vel maxime seria. Seneca De beneficiis libro quarto: Vadimonium promittimus, tamen deseritur. Non in omnes datur actio. Deserentem vis major excusat. Haec Senecae verba declarant vehementer urgens esse oportere, quod excuset vadimonii promissi desertorem. Horatius: Et casu jam respondere vadato / Debebat. Ridet improbum garrulum, qui maluerit periclitari de causa quam a nugis discedere. Consimilis est forma quasi pro aris focisque dimicare, cum de re cara seriaque certamen est. Nec dissimili schemate dixit Celsus libro Pandectarum sexto, titulo De rei vindicatione, laribus sepulchrisque avitis carere. Finge, inquit, pauperem, qui si reddere id cogatur, laribus sepulchrisque avitis carendum habeat. Sufficit tibi permitti tollere ex his rebus, quae possis, dum ita ne deterior sit fundus, quam si initio non foret aedificatum. 719. I, VIII, 19. In utramvis dormire aurem In utramvis dormire aurem est animo otioso, securo vacuoque esse. Terentius in Heautontimoumenos Ademptum tibi jam faxo omnem metum In aurem utramvis otiose ut dormias. Utitur eo et Basilius in epistola quadam, sed malam in partem, ita ut supinam securitatem intelligi velit. Menander in Plotio apud Gellium: Ἐπ’ ἀμφοτέραν ἵν’ ἐπίκληρος ᾖ μέλλει καθευδήσειν In aurem utramque quandoquidem dotata est, cubet. Sic enim vertit nescio quis. 720. I, VIII, 20. In dexteram aurem Eodem sensu dixit Plinius in dexteram aurem. Ita enim scribit Romano suo: Nihil quod in dexteram aurem fiducia mei dormias, non impune cessatur, id est nihil est, quod sis securus. Sic enim admonent medici, ut in primo somno, qui profundissimus esse consuevit, in aurem dextram incumbamus. Cum experrecti redormire cupimus, in sinistram. Porro qui levi somno vult uti, in neutram incumbit autem, quo facilius expergefiat. 721. I, VIII, 21. Porrectis dormire pedibus Huic affine est illud: Ἀποτείναντα τὼ πόδε καθεύδειν, id est Porrectis pedibus dormire. Lucianus De mercede servientibus: Καὶ τοῦτο δὴ τὸ τῆς εὐχῆς ἀποτείναντα τὼ πόδε καθεύδειν, id est Jamque tandem, quod optari solet, obtigit, ut porrectis pedibus dormias. Ad eamdem figuram pertinet, quod in Aristophanis Pluto dixit Mercurius: Ἀναβάδην ἀναπαύομαι, id est Sublatis pedibus requiesco et supinus per otium. Et supinitatem, neglegentiam incogitantiamque significamus. Et conserere manus in Hebraeorum proverbis in ignavum. Paululum dormies, paululum dormitabis, paululum conseres manus, ut dormias. 722. I, VIII, 22. Naso suspendere Naso suspendere est vafre subdole irridere. Plinius lib. XI cap. Trigesimoseptimo, docet a suae aetatis hominibus nasum subdolae irrisioni fuisse dicatum. Nam apud veteres auctores nihil hujusmodi legitur. Verba Plinii subscribam: Et altior homini tantum, quem novi mores subdolae irrisioni dicavere, nasus. Horatius in Sermonibus: Naso suspendis adunco. Idem alibi: Balatro suspendens omnia naso. Persius de Horatio, qui vafre tecteque rideat: Callidus exterso populum suspendere naso. Idem alibi: Disce, sed ira cadat naso rugosaque sanna. Unde nasuti vocantur, qui docte norint alios irridere. Martialis: Non cuicumque datum est habere nasum. Idem: Et pueri nasum rhinocerotis habent. Idem rursus: Nasutus sis usque licet, sis denique nasus. Persius: Rides, ait, et nimis uncis / Naribus indulges. Graeci simplici efferunt verbo μυκτηρίζειν, ἀντιμυκτηρίζειν, id est irridere, vicissim irridere, ἀπο τοῦ μυκτῆρος, id est naso. Cassius ad Ciceronem libro Epistolarum familiarium decimoquinto: Quosque ubi ridiculo aut scommatico dicterio laeseris, velint rustice gladio ἀντιμυκτηρίσαι, id est vicissim naso suspendere. 723. I, VIII, 23. Dignus quicum in tenebris mices Qui certissima esset fide, eum dignum dicebant quicum in tenebris micaretur. Cicero libro Officiorum tertio: Hoc nonne est turpe dubitare philosophos, quae ne rustici quidem dubitant ? a quibus natum est id, quod jam tritum est vetustate proverbium. Cum enim fidem alicujus bonitatemque laudant, dignum esse dicunt, quicum in tenebris mices. Idem De finibus libro secundo: Cur justitia laudatur ? an verum est hoc tritum vetustate proverbium, quicum in tenebris mices ? Est autem micare lusus genus quoddam, quod adhuc apud Italos durat, ut repente porrectis digitis certantium uterque numerum divinet. Hujus Cicero mentionem facit libro De divinatione secundo: Quid est enim sors ? Idem propemodum quod micare, quod talos jacere, quod tesseras. M. Varro: Micandum erit cum Graeco, utrum ego illius numerum an ille meum sequatur. Nemesianus in carmine Bucolico: Digitos jactate micantes. Meminit et divus Augustinus libro De trinitate octavo, capite quinto. Nam id, inquit, ubi volumus facile habemus, ut alia omittam, vel micando digitis tribus. Porro quicum micas in tenebris, ei liberum est, si velit fallere. Proinde dignus quicum in tenebris mices dicitur, qui sit usqueadeo certa fide, ut nec si tuto possit, velit quempiam mendacio fallere. Habent Graeci simile quiddam: Dignus hic est, cui vel injurato fidem habeas. Ὁδ’ ἀνὴρ κἀνώμοτος πιστεύειν ἄξιος, id est Hic vir dignus, cui credas etiam injurato. Cui diversum: Ne jurato quidem illi crediderim. 724. I, VIII, 24. Ex Jovis tabulis testis Ἐκ τῶν Διὸς δέλτων ὁ μάρτυς, id est Ex Jovis tabulis testis. Apud Graecos dicebatur pro certo et indubitabili teste. Lucianus in libello De mercede servientibus: Εἴ τις εἴπῃ μοιχὸν ἥ παιδεραστήν, τοῦτο ἐκεῖνο ἐκ τῶν Διὸς δέλτων ὁ μάρτυς, id est Si quis te adulterum aut pederastem dixerit, is protinus juxta id, quod dici solet, ex Jovis tabulis testis. Allusum est, ni fallor, ad diphtheram in qua Jupiter omnia mortalium acta describere fingitur a poetis. 725. I, VIII, 25. Atticus testis Ἀττικὸς μάρτυς, id est Atticus testis, legitur in collectaneis Diogeniani pro probatissimo atque incorruptissimo teste. Quod si quis per ironiam torqueat in testem vanum non inconcinne dixerit. 726. I, VIII, 26. Attica fides Ἀττικὴ πίστις, id est Attica fides, legitur apud eundem de minime vanis minimeque perjuris; inde natum quod apud Atticos templum esset Fidei deae constructum. Cujus meminit etiam Plautus in Aulularia. Velleius Paterculus meminit his quidem verbis: Si quis hoc rebellandi tempus, quo Athenae a Sylla captae sunt, imputat Atheniensibus, nimirum veri vetustatisque ignarus est. Adeo enim certa Atheniensium in Romanos fides fuit, ut semper et in omni re quicquid sincera fide gereretur, id Romani Attica fide fieri praedicarent. Quintilianus lib. XII cap. De genere dicendi scribit hunc in modum: Quos ego existimo, si quod in his finibus uberius invenerint solum fertilioremve segetem, negaturos Atticam esse, quod plus, quam acceperit, seminis reddat; quia hanc ejus terrae fidem Menander eludit. Ex his colligimus Atticam fidem dictam, quod ne detraherent pactis nec adderent. Talis erat et soli fides non admodum feracis, cum agrorum fides laudetur, si cum fenore reddant, quod creditum est. 727. I, VIII, 27. Graeca fide Ἑλληνικῆ πίστει, id est Graeca fide, reperitur pro certa item fide. Fortassis idem cum proximo, nisi malumus per ironiam accipere. Ausonius ad Paulum: Nobiscum invenies κατενόπλια, si libet uti Non Poena, sed Graeca fide. Idem de Philone villico suo: Mutuatur ad Graecam fidem. Plautus Graecam fidem dixit, ubi non verbis neque stipulationibus, sed praesente pecunia res agitur. Sic enim apud eum loquitur Clareta lena in Asinaria: Diem, aquam, solem, lunam, noctem, haec argento non emo. Caetera quae volumus uti, Graeca mercamur fide. Id est numerata pecunia. Euripides in Iphigenia Taurica: Πιστὸν Ἑλλὰς οἷδεν οὐδέν, id est Graecia nequaquam novit fidem. Hoc sane nomine ea natio pessime audiit olim. 728. I, VIII, 28. Punica fides Poenorum perfidia in proverbium abiit, quod ea gens peculiariter perjurii vanitatisque notata sit, quemadmodum abunde testatur T. Livius. Cujus haec verba sunt libro secundo de bello Punico: Quae Punica religione servata est fides ab Hannibale. Idem belli Punici secundi libro primo: Has tantas viri virtutes ingentia vitia aequabant, inhumana crudelitas, perfidia plusquam Punica, nihil veri, nihil sancti, nullius dei metus, nullum jusjurandum, nulla religio. His coloribus depingit Annibalem. Subindicat idem Q. Curtius in Tyriis Poenorum auxilio destitutis. Rursum Maximinus apud Julium Capitolinum Afri, inquiens, fidem Punicam praestiterunt. Et quod modo citavimus ex Ausonio Poena fide. Salustius in Jugurthino: `Comperio Bochum magis Punica fide quam ob ea, quae praedicabat, simul Romanos et Numidam spe pacis detinuisse. Plautus: Nemo me Poenus Punior, alludens ad morum perfidiam. Poeni foedifragi semper habiti. Idem in Poenulo: Et is omnes linguas scit, sed dissimulat sciens Se scire, Poenus plane est; quid verbis opust ? 729. I, VIII, 29. Altera manu fert lapidem, altera panem ostentat Qui coram blandiuntur clam obtrectantes, palam amicos agunt, clanculum nocent, aut qui hic prosunt illic laedunt, falsam beneficii spem ostentant, ut nacti occasionem funditus perdant, ii dicuntur altera manu portare lapidem, altera panem ostentare. Translatum ab iis, qui canes ostentato pane pelliciunt, deinde accedentibus saxum illidunt. Euclio Plautinus in Aulularia: Nunc petit cum pollicetur, aurum inhiat, ut devoret. Altera manu fert lapidem, panem ostentat altera. Divus Hieronymus ad Rufinum: Haec apud te, amice, potius expostulare volui quam lacessitus publice desaevire, ut animadvertas me reconciliatas amicitias pure colere et non juxta Plautinam sententiam altera manu lapidem tenere, panem offerre altera. Eodem eleganter allusit scribens ad eundem Rufinum: An tibi ideo panem non damus, quia haereticorum cerebro lapidem illidimus ? Simile quiddam habet Gregorius theologus in epistola ad Eusebium episcopum Caesariensem: Ὥσπερ ἅν εἴ τις ἑνος ἀνδρὸς τῆ μὲν τῶν χειρῶν καταψήχοι τὴν κεφαλήν, τῆ δὲ παίοι τὴν παρειάν, id est Perinde quasi quis ejusdem viri altera manu scabat caput, altera malam feriat. 730. I, VIII, 30. Ex eodem ore calidum et frigidum efflare Ἐκ τοῦ αὐτοῦ στόματος τὸ θερμὸν καὶ τὸ ψυχρὸν ἐξάγειν, id est Eodem ex ore calidum ac frigidum proferre. Bilingues et qui eundem modo laudant modo vituperant, ex eodem ore calidum ac frigidum spirare dicuntur. Natum ex apologo quopiam Aviani fabulatoris. Satyrus quidam, cum vehementer algeret hyberno gelu supra modum saeviente, a rustico quodam inductus est in hospitium. Admiratus autem cur homo inflaret in manus ori admotas rogavit cur ita faceret. Is respondit ut frigidas manus halitus tepore calefaceret. Deinde ubi extructo foco, apposita mensa, in pultem fervidam rursum inflaret, magis etiam admiratus sciscitatus est, quid hoc sibi vellet. Ut pultem, inquit, nimium ferventem halitu refrigerem. Tum satyrus surgens a mensa, Quid ego audio ?, inquit, Tun’ eodem ex ore pariter et calidum et frigidum efflas ? Valebis, neque enim mihi ratio est cum ejusmodi homine commune habere hospitium. At hujusce rei, quam satyrus admirabatur, causam eddit Aristoteles in Problematis, sectione XXIV, problemate septimo, idque ideo fieri putat, quod qui vehementius efflat, is non moveat universum aerem, sed ore contractiore paululum venti expiret, ut calor ab ore profectus a reliquo aere, quem ob impetum plurimum movet, continuo evanescat atque in frigus abeat. Id quod secus fit in eo, qui faucibus apertis universum aerem exhalat. Est huic confine quiddam in epistola Jacobi apostoli; nam hujus nomine legitur. Ἐκ τοῦ αὐτοῦ στόματος βρύει τὸ γλυκὺ καὶ τὸ πικρόν, id est Ex eodem ore emanat dulce et amarum. Huc adscribi poterit, quod refert secundo libro Plinius plus quam prodigiosum fontem esse quemdam in Dodona, qui, cum sit frigidissimus, et faces, si quis ardentes immergat, extinguat, si extinctae admoveantur, accendit. Quae omnia torquere licebit in rhetores, qui eadem norunt laudare et vituperare, elevare atque attollere. Item in jureconsultos, qui causam eamdem nunc tuentur, nunc impugnant. Ad eum sensum detorsit Plutarchus, quod Circe eadem virga mentem adimit ac reddit, pecudes facit et homines. Extat apud Graecos hic senarius proverbialis: Σὸν αὐτὸν αἰνεῖν καὶ ψέγειν ἀνδρὸς κακοῦ, id est Laudare eumdem carpereque viri est mali. Et Hebraeus vates, nempe Esaias, male ominatur iis, qui dicunt bonum malum, malum bonum, dulce amarum et amarum dulce. Athenaeus libro quarto docet esse fistulae genus a Graecis dicitur μάγαδις sive παλαιομάγαδις, quod idem et gravem et acutam vocem reddit. Unde versum adducit ex Alexandride: Μάγαδιν λαλήσω μικρὸν ἅμα σοι καὶ μέγαν Grande ac pusillum magade proloquar simul. Id Graecis dicitur μαγαδίζειν sonare simul duas voces, gravem et acutam διὰ πασῶν, ut vocant musici. Aristoteles sectionis decimaenonae, problemate juxta Graecos codices decimooctavo, juxta Theodori versionem XVII, utitur eo verbo μαγαδίζειν quaerens cur haec sola harmonia, quam dixi, sonetur magade. Rursus in problemate XXIX, juxta Graecos codices: Mαγαδίζουσι δὲ ἐν τῆ διὰ πασῶν συμφωνίᾳ, id est Magadissant in concentu diapason. 731. I, VIII, 31. Oculatae manus Oculatas manus, dixit Plautus, quae promissa velint exhiberi re, non oratione promitti. Nam oculos habere, quibus videant exhibita, aures non habere, quibus audiant pollicitationes. Ita lena quaedam in Asinaria adulescenti montes aureos pollicenti, cum illa nihil commoveretur promissis, Semper, inquit, oculatae nostrae sunt manus, credunt quod vident. In eadem erat sententia leno ille Terentianus Sannio. Numquam, inquit, ego adeo astutus fui, Quin quicquid possem, mallem auferre in praesentia potius. Huc allusit Chaerea in Eunucho: Fac nunc promissa, ut appareant. 732. I, VIII, 32. Caeca dies et oculata dies Plautus item caecam diem et oculatam pro die, qua non numeratur praesens pecunia et qua numeratur. Sic enim leno quidam loquitur in Pseudolo: Eme die caeca hercle oleum, id vendito oculata die: Jam hercule vel ducentae fieri possunt praesentes minae. Hoc est eme non praesente pecunia, sed in diem pacta revende pecunia praesente. Vocant et jurisconsulti caecam diem et caeca testimonia, quae scripto perhibentur ab absentibus. Nam caeca sunt non tantum, quae non vident, sed quae non videntur et absunt. 733. I, VIII, 33. Lentiscum mandere Σχῖνον διατρώγειν id est Lentiscum mandere vel arrodere. Graeco proverbio dicuntur ii, qui nimio comendi corporis studio superfluunt. Nam ex lentisco dentifricium fieri consuevit. Is est pulvisculus quidam candidandis dentibus comparatus. Fiebant et dentiscalpia ex lentisco, hoc est cuspides quaedam purgandis dentibus accommodae. Martialis in Apophoretis: Lentiscum melius, sed si tibi frondea cuspis Defuerit, dentes penna levare potest. Quin et Dioscorides libro primo indicat lentisci succum ex aqua decoctae figere vacillantes dentes, si eo colluantur, tum et cuspides hinc factas, si affricentur, utiles esse dentibus abstergendis. Hujusmodi igitur quibus dentiscalpium semper in ore est, lentiscum arrodere dicuntur et σχινοτρῶγες, appellantur. Nam dentium cura olim ut delicatis probro dabatur et Apuleio inter reliqua crimina objectum est, quod dentifricium parasset. Recte transferetur adagium et ad reliquum totius corporis cultum. 734. Ι, VIII, 34. Unico digitulo scalpit caput Molles atque effeminati uno digito caput scalpere dicuntur, nimirum solliciti, ne comam studiose compositam perturbent. Id primum dictum putant a Calvo poeta in Pompeium, hinc in omnes parum viros translatum. Juvenalis satura nona: Qui digito scalpunt uno caput, molles et impudicos ex gestu notans. Porro gestum eum antiquitus impudicitiae habitum argumentum testatur in Epistolis Seneca. Rerum, inquiens, omnium, si obseruentur, indicia sunt. Et argumentum morum ex minimis quoque licet capere. Impudicum et incessus ostendit et manus mota et unum interdum responsum et relatus ad caput digitus et flexus oculorum. Improbum interdum risus, insanum vultus habitusque demonstrat. 735. Ι, VIII, 35. Summo digito caput scalpere Σῷ ἄκρῳ δακτύλῳ τὴν κεφαλὴν κνᾶν, id est Summo digito caput scalpere. Idem est cum proximo. Lucianus in Rhetorum praeceptore deliciis effeminatum hominem describit his verbis: Ἐν τούτοις δὲ πάνσοφόν τινα καὶ πάγκαλον ἄνδρα, διασεσαλευμένον τὸ βάδισμα, ἐπικεκλασμένον τὸν αὐχένα, γυναικεῖον τὸ βλέμμα, μελιχρὸν τὸ φώνημα, μύρον ἀποπνέοντα, τῷ δακτύλῳ ἄκρῳ τὴν κεφαλὴν κνώμενον, id est Inter haec autem virum quemdam egregie sapientem atque insigni forma, lubrico incessu, fracta cervice, muliebri aspectu, voce mellita, olentem unguenta, caput summo digito scalpentem. 736. Ι, VIII, 36. Phryx plagis emendatur Phryx plagis emendatur. In barbaros servilique ingenio homines dicitur, qui non pudore neque monitis, sed verberibus redduntur meliores. Cum contra generosus animus, ut ait Seneca, rectius ducatur quam trahatur. Cicero pro L. Flacco in testes Asiaticos: Asia vestra constat ex Phrygia, Mysia, Caria, Lydia. Utrum igitur nostrum an vestrum est hoc proverbium Phrygem plagis fieri solere meliorem ? Adagium ita refertur apud Suidam versu trochaico: Υρὺξ ἀνὴρ πληγεὶς ἀμείνων καὶ διακονέστερος, id est Verberatus Phryx melior et obsequens erit magis. Ostendit Athenaeus e Phrygia mitti solere mancipia laudatissima: Ἀνδράποδ’ ἐκ Υρυγίας, ἀπὸ δ’ Ἀρκαδίας ἐπικούρους, id est Mancipia ex Phrygia, sed ab Arcadia auxiliares. 737. Ι, VIII, 37. Nihil sacri es Οὐδὲν ἱερὸν ὑπάρχεις, id est Nihil es sacri. Sermo contemnentis proverbialiter. Siquidem Graeci quicquid praeclarum ac vehementer conducibile videri vellent, id sacrum appellabant ut ἱερὸν βουλή, id est sacra res consilium et ἱερὰν πόλιν, id est sacram civitatem, dixit Aristides, tamquam omnium tutatricem et, quod alio citavimus loco, ἱερὰν ἄγκυραν, id est sacram ancoram. Plutarchus in vita Pelopidae sacri praesidii mentionem facit. Theocritus in Hodoeporis: Ἀλλ’ οὖν αἴ κα λῆς ἔριφον θέμεν, ἐντὶ μὲν ὀυδέν Ἱερόν, id est Haedum igitur, sivis, age jam deponito, quamquam Nil sacri est. Verba sunt contemnentis pignus. Qui proverbii tradunt originem, aiunt Herculem conspecta Adonidis imagine contempsisse his verbis: Οὐδέν ἱερὸν εἷ, id est Nil es sacri. Seu quod existimaret iis dumtaxat habendum esse divinitatis honorem, qui de genere mortalium essent benemeriti, sive quod fures, qui in ejus templum aufugissent, non essent in tuto propter loci religionem, quemadmodum in aliorum deorum sacellis. Nunc accommodatur ad quamvis rem despicatui habitam. Ab hac interpretatione non discrepant, quae refert Theocriti scholiastes hujus commenti auctorem citans Cleandrum. 738. Ι, VIII, 38. Nihil sanum Summam morum corruptionem et nullum honesti respectum his verbis Graeci significant Οὐδὲν ὑγιές, id est Nihil sanum. Exempla passim in comoediis tragoediisque Graecorum sunt obvia. Aristophanes in Pluto: Πευσόμενος εἰ χρὴ μεταβαλόντα τοὺς τρόπους Εἷναι πανοῦργον, ἄδικον, ὑγιὲς μηδὲ ἕν, Ὡς τῷ βίῳ τοῦτ’ αὐτὸ νομίσας ξυμφέρειν, id est Scitatum an expediret, ut in contrarium Verso instituto pristinisque moribus Iniquus esset, subdolus, sani nihil Ratus ista vitae commodis conducere. Andromache in sui nominis tragoedia apud Euripidem ita describit Spartanorum mores: Ὦ πᾶσιν ἀνθρώποισιν ἔχθιστοι βροτῶν Σπάρτης ἔνοικοι, δόλια βουλευτήρια, Χευδῶν ἄνακτες, μηχανορράφοι κακῶν, Ἑλικτα κοὐδὲν ὑγιές, id est Heus omnium mortalium invisisimi Spartam incolentes, fraudulenti consili, Mendaciorum principes et opifices Tecti malorum, tortiles, sani nihil. Aristophanes ἐν Θεσμοφοριαζούσαις, si modo non fallit titulus, de feminis: Σὰς οἰνοπότιδας, τὰς προδότιδας, τὰς λάλους, Σὰς οὐδὲν ὑγιές, τὰς μέγ’ ἀνδράσιν κακόν, id est Vini bibaces, proditrices, garrulas, Nihilque sanum, maximum viris malum, ubi plane proverbialiter dixit οὐδὲν ὑγιές pro perditissimis. M. Tullius ad Atticum libro decimoquinto: Quid quaeris ? οὐδὲν ὑγιές, id velut interpretans in epistola, quae praecessit ab hac tertia: Quid quaeris ? nihil sinceri. 739. Ι, VIII, 39. Dionis gry Σὸ Δίωνος γρῦ, id est Dionis gry. Recte dicetur, aut ubi quempiam magno animo contemnimus ac ne responso quidem dignum habemus aut cum rem nihili significamus. Nam de gry alio diximus loco. Adagium ortum ex eventu. Dion, Alexandrinus natione, praecipuam in philosophia laudem est consecutus. Huic erat frater luctator, nomine Topsius. Itaque cum quidam ex eius concertatoribus Dionem probris incesseret fanda atque infanda in eum evomens multa interim turba ad convicium, ut fit, affluente ipse ne verbo quidem respondit maledictis, videlicet philosophiae dogmatum memor. Ceterum ubi jam intra aedium suarum vestibulum esset, – nam conviciator eo usque fuerat prosecutus – nihil iracundiae prae se ferens hoc tantum respondit οὐδὲ γρῦ, id est ne gry quidem. Juvenis autem animi impotens laqueo se praefocavit. Ea res in vulgi fabulam abiit. 740. Ι, VIII, 40. Caecus caeco dux Συφλὸς τυφλῷ ὁδηγός, id est Caecus caeco dux. Adagium Evangelicis quoque litteris celebratum, quo libentius etiam refero. Uti licebit quoties indoctus indoctum docere, inconsultus imprudenti consilium dare conabitur. Allusit ad proverbium M. Tullius libro De finibus ultimo. C. autem Drusi domum compleri consultoribus solitam accepimus, cum quorum res esset, ipsi non videbant, caecum adhibebant ducem. Haec Cicero. Drusus enim jure consultissimus aliis prospiciebat animo, cum corporis oculis nihil cerneret. Cui confine est Horatianum illud Caecus iter ostendit. Horatius ad Scaevam: Caecus uti si monstret iter, tamen aspice. Quod quidem Porphyrion perinde dictum autumat, quasi dicas Sus Minervam. Praepostere enim res geritur, cum caecus videntibus iter commonstrare conatur. Apud Aristophanem in Pluto Carion servus stomachatur in herum, quod ipse videns Plutum oculis captum sequeretur: Ὅστις ἀκολουθεῖ κατόπιν ἀνθρώπου τυφλοῦ, Σοὐναντίον δρῶν ἥ προσῆκ’αὐτῷ ποιεῖν. Οἱ γὰρ βλέποντες τοῖς τυφλοῖς ἡγούμεθα, Οὗτος δ’ἀκολουθεῖ, κἀμὲ προσβιάζεται. id est, Luminibus ut qui captum et orbum homunculum Sequatur a tergo hoc agens praepostere. Nam qui videmus, ducimus caecos, at hic Sequitur simulque cogit eadem facere me. 741. I, VIII, 41. Caeca speculatio Ἀλαοσκοπιή, id est Caeca speculatio, composita Graecis est dictio ἀπὸ τοῦ λάειν, quod est videre, inde ἀλαός, caecus, et σκοπεῖν, id est inspicere, ita Suidas ex Homero citans. Etymologus addit alias conjecturas ex Methodio citans idem dictum. Suidas proverbialem dictionem admonet, quoties aut connivent, quibus datum est negotium, aut ipsi nihil vident, quibus observandi partes sunt delegatae. Translatum ab iis, qui e speculis sublimibus diligenter circumspectant undique et quod viderint, aliis renuntiant. Homerus aliquoties hoc habet: Οὐδ’ ἀλαοσκοπιὴν εἷχε, quod Etymologus citat ex Methodio, pro eo, quod est Haudquaquam caecutienter speculatus est. Uti conveniet, quoties significabimus aliquem rem sagaciter odoratum ac deprehendisse. Tamquam si dicas episcopos ad caetera supinos ac caecutientes, si quid extiterit, unde speretur quaestus nonnihil, ibi οὐκ ἀλαοσκοπιὴν ἔχειν. Aut contra si quis erat falsus aut hallucinatus Σαυτῆ μὲν ἀλαοσκοπιήν εἷχες. 742. I, VIII, 42. Sine cortice nabis Sine cortice nare dicuntur, qui jam per aetatem non egent custode morum aut qui eo doctrinae processerunt, ut jam praeceptorum opera non habeant opus. Horatius: Simul ac duraverit aetas / Membra animumque tuum, nabis sine cortice, id est citra custodem ac paedagogum ipse te reges ac moderaberis. Acron proverbii admonet putatque metaphoram mutuo sumptam a juvenibus, qui cum primitus natare discunt corticibus aut suberibus ventri subligatis natant. Deinde exercitatiores citra hujusmodi adminicula natare incipiunt. Plautus in Aulularia: Quasi pueris, qui nare discunt, scyrpea induitur ratis, Qui laborent minus, facilius ut nent et moveant manus. Est autem Graecis φελλόν, sive φελλός -nam varie scribunt- quod Latini vertunt suber; sic enim vertit Theodorus. Cortex est arboris semper fluitans et ob id aptus navibus praesertim ancoralibus. Indicat enim ancorae locum, ut a nautis caveatur, et piscantium tragulis, sustinet enim summos retium funes, utilis et cadorum obturamentis, postremo et feminarum calceatui mensibus hibernis, unde joco proverbiali apud Graecos cortices arborum dicuntur; nunc non pudet viros aestivis mensibus tali uti calceatu. Meminit Plinius libro XVI, capite octavo. Lucianus in Veris narrationibus narrat Υελλόποδας, unde Graeci φελλεύειν dicunt, supernatare. Et φελλεῖς loca, quae paululo terrae tegunt saxa. 743. I, VIII, 43. Ut possumus, quando ut volumus non licet Ζῶμεν γὰρ οὐχ ὡς θέλομεν, ἀλλ’ ὡς δυνάμεθα, id est Non uti libet, sed uti licet sic vivimus. Senarius proverbialis, quo monemur tempori ac necessitati serviendum esse. Terentiana Misis in Andria rogata, quam Athenis vitam agerent, verecunde seni meretricium quaestum confitens: Ut quimus, aiunt, quando, ut volumus non licet. Caecilius in Plotio, apud Donatum: Vivas ut possis, quando non quis, ut velis. Item Plato in Hippia maiore: Σοιαῦτα, ὧ Ἱππία, τὰ ἡμέτερά ἐστιν, οὐχ οἸα βουλέται τις, φασὶν ἄνθρωποι ἑκάστοτε παροιμιαζόμενοι, ἀλλ’ οἸα δύναται, id est Ejusmodi sunt, Hippia, res nostrae, non quales quis optaret, sicuti proverbio dicitur usquequaque, sed quales esse possunt. Allusit eodem et in Cratylo: Ὅπως ἅν δυνώμεθα προειπόντες, id est Praefati utcumque potuerimus. Sic enim modestiae gratia praefantur, qui negotium aliquod suscipiunt. Huc pertinent et illae Graecorum sententiae: Βουλόμεθα πλουτεῖν πάντες, ἀλλ’ οὐ δυνάμεθα, id est Omnes cupimus at non licet ditescere. et Πάντες καλῶς ζῆν θέλομεν, ἀλλ’ οὐ δυνάμεθα, id est Bene vivere omnes volumus, at non possumus. Nemini sua fortuna satisfacit et aliud votis destinat, quod tamen haud scio an quisquam umquam sit assecutus. Usus erit, ubi significabimus nostra nobis parum placere, verum facultatem deesse, non animum, videlicet fortunam esse parum commodam aut vitam non satis integram aut epistolam non satis eruditam. 744. I, VIII, 44. Atheniensium inconsulta temeritas Ἡ τῶν Ἀθηναίων δυσβουλία, id est Atheniensium inconsulta temeritas. Quadrat in eos, quibus male consulta vertunt bene. Nam id olim vulgo tributum est Atheniensibus, quod ipsi quidem socorditer consultarent parumque prospicerent, verum Minerva, civitatis praeses, illorum male instituta bene vertere consuevit. Simile est huic, quod hodieque vulgo dicunt: Est fortunatior quam prudentior, de quopiam non suapte industria, sed fortunae commoditate successu rerum utente. Eupolis apud Suidam et Athenaeum, libro decimo, in Atheniensium mores: Οὓς δ’ οὐκ ἅν εἸλεθ’ οὐδ’ ἄν οἰνόπτας πρὸ τοῦ, Νυνὶ στρατηγοὺς λεύσομεν· ὧ πόλις, πόλις, Ὡς εὐτυχὴς εἷ μᾶλλον ἥ καλῶς φρονεῖς, id est Quos antehac nec praefici convivio Quisquam tulisset, nunc videmus scilicet Belli duces, o civitas, o civitas, Fortuna ut es feliciore quam sapis. Porro Atheniensium incogitantiam notat et Aristophanes hoc versu in Nubibus: Υασὶ γὰρ δυσβουλίαν Σῆδε τῆ πόλει προσεῖναι, id est Laeva consilia ferunt huic adesse civitati. Quo loco interpres adscribit fabulam hujusmodi. Cum Neptunus a Minerva victus non posset Attica regione potiri, iratus immisit illis δυσβουλίαν, id est laeva stultaque consilia, hoc deinde vitium Atheniensibus ἐπιχώριον, hoc est vernaculum fuisse. Idque Minervam non mutasse, ceterum quod illi male statuissent, illa in bonos exitus vertebat. Allusit huc idem Aristophanes in Vespis: Γλαῦξ γὰρ ἡμῶν πρὶν μάχεσθαι τὸν στρατὸν διέπτατο, id est Ulula nostras ante pugnam pervolarat copias. Eodem leviter allusisse videtur Demosthenes, cum ait in Olynthiaca prima in ipsa statim fronte: Ἀλλὰ καὶ τῆς ὑμετέρας τύχης ὑπολαμβάνω πολλὰ τῶν δεόντων ἐκ τοῦ παραχρῆμα ἐνίοις ἅν ἐπελθεῖν εἰπεῖν, id est Sed et vestrae fortunae arbitror nonnullis ex tempore venire in mentem, ut dicant ea, quae ad rem pertinent. Verum hoc vitii manifestius exprobrat illis in alia quadam oratione dicens alios homines solere consultare prius ac deinde rem aggredi, contra Athenienses post rem factam tum consultare. Theognis: Πολλοί τοι χρῶνται δειλαῖς φρεσί, δαίμονι δ’ ἐσθλῷ, ΟἸς τὸ κακὸν δοκέον γίγνεται εἰς ἀγαθόν, id est Multis laeva quidem mens est, sed numina dextra, Quis bene vertit et id, quod temere instituunt. Aristophanes in Contionatricibus: Λόγος τέ τοί ἔστι τῶν γηραιτέρων Ὅσ’ἄν ἀνόητα καὶ μῶρα βουλευσώμεθα, Ἄπαντ’ἐπὶ τὸ βέλτιον ἡμῖν ξυμφέρειν, id est Est sermo quidam ductus a majoribus, Fatua licet statuamus ac vaecordia In melius attamen omnia nobis cedere. Medium carmen Graecum carebit vitio, si tollatur conjunctio καί, quamquam editio Aldina habebat. Et apud Livium subinde nominatur Fortuna Romana. Nec abhorret hinc, quod alibi retulimus, Εὕδοντι κύρτος αἱρεῖ, id est, Dormienti rete tollit. 745. I, VIII, 45. Ubi non sis qui fueris, non est cur velis vivere Cicero in epistola quadam libro VII Familiarium sententiam hujusmodi veteris proverbii vice citat Vetus est, inquiens, ubi non sis qui fueris, non esse cur velis vivere. Sumptum est a communi mortalium affectu, qui nihil minus tolerandum putant quam ut inter eos neglecti aut etiam notati vivant, apud quos aliquando cum splendore atque auctoritate sint versati. Adeo ut exilium ubivis praeoptent potius aut etiam e vita decedere quam mutatae fortunae pudorem perpeti. Id quod notavit Euripides in Hecuba, quam ita facit loquentem, ut dicat sibi pudorem in causa esse, quominus obtueatur Polymestorem. Pudere enim in tam calamitoso rerum statu conspici ab eo, cui aliquando visa sit florens. Idem in Alcestide: Σί μοι ζῆν δῆτα κύδιον, φίλοι, Κακῶς κλύοντι καὶ κακῶς πεπαραγότι; id est Post hac, amici, cur mihi sit vivere Cordi male audienti et affecto male ? Ad eamdem facit sententiam, quod apud Sophoclem ait Ajax: Αἰσχρὸν γὰρ ἄνδρα τοῦ μακροῦ χρῄζειν βίου, Κακοῖσιν ὅστις μηδὲν ἐξαλλάσεται, id est Est turpe vitam prorogare longius Quisquis malis nil explicat sese suis. Item paulo post in eadem tragoedia: Ἀλλ’ ἥ καλῶς ζῆν ἥ καλῶς τεθνηκέναι Σὸν εὐγενῆ χρή, id est Verum aut decore vivere ingenuum virum Decet, aut decore oppetere mortem. Fertur hic quoque senarius: Ζῆν αἰσχρὸν οἸς ζῆν ἐφθόνησεν ἡ τύχη, id est Fortuna quibus invidit aspera vivere, Hos indecorum ac turpe velle vivere. Sed propius ad Ciceronis sententiam accedit locus ille apud Euripidem in Hecuba, ubi Polyxena ratiocinatur sibi non esse causam cur optaret vivere, quod omnibus ornamentis pristinae fortunae jam esset spoliata: Σί γὰρ με δεῖ ζῆν; ᾗ πατὴρ μὲν ἦν ἄναξ Υρυγῶν ἁπάντων· τοῦτό μοι πρῶτον βίου· Ἔπειτ’ ἐθρέφθην ἐλπίδων καλῶν ὕπο Βασιλεῦσι νύμφη, id est Quae namque vitae causa jam superest mihi ? Ut cui pater rex omnium fuerit Phrygum. Etenim rudis mi lucis hoc initium, Dein spes in amplas educabar regibus Desponsa. Et reliqua quae sequuntur. Sunt enim longiora quam ut hic putem esse percensenda. 746. I, VIII, 46. Premere pollicem, convertere pollicem Antiquitus in pollice favoris erat studiique significatio. Qui faveret, pollicem premebat, qui minus faveret, pollicem convertebat. Qui gestus in proverbium abierunt, ut jam premere pollicem dicatur, qui quoquo pacto favet, convertere qui male vult. Plinius lib. XXVIII, cap. II: Pollices, cum faveamus, premere etiam proverbio jubemur. Juvenalis: Converso pollice vulgi / Quemlibet occidunt populariter. Horatius utroque pollice dixit pro summo favore: Consentire suis studiis qui crediderit te Fauctor, utroque tuum laudabit pollice ludum. Porphyrion enarrat hunc ad modum: Utroque pollice, id est utraque manu, συνεκδοχικῶς, synecdoche a parte totum. An qui vehementius laudat, manus jungens jungit pollicem cum proximo. Acron hoc pacto: Utroque pollice συνεκδοχικῶς manu utraque, sublataque pariter ac saepius mota. Hic enim gestus valde laudantium est. Sane utrumque, sicut ex iis conjici licet, proverbii origo fugit. 747. I, VIII, 47. Faciem perfricare, frontis perfrictae Frons habita est antiquitus pudori sacra. Et facies item, id quod et proverbio testatum est, quo dicunt pudorem esse in oculis. Inde frontem aut faciem proverbio perfricuisse dicuntur, qui pudorem omnem dedidicerunt velut absterso manu a vultu pudore. Translatum apparet a gestu quorumdam, qui dicturi facturive quippiam apud ignotos manu faciem perfricant, id quod rusticani cujusdam pudoris indicium est, quem coneris pervincere. Hunc gestum Quintilianus notat inter vitia pronuntiationis libro undecimo Vitiosa enim, inquiens, sunt illa: intueri lacunaria, perfricare faciem et quasi improbam facere. Plutarchus scribit hunc gestum peculiarem fuisse M. Tullio, ut dicturus laeva faciem demulceret. Alioqui non inficias it ipse Cicero initio dicendi trepidantiorem fuisse sese. Fabius libro nono citat haec ex Calvo: Perfrica frontem et dic te digniorem, qui praetor fieres, quam Catonem. Significat id esse dictu vehementer improbum. Plinius in praefatione Naturae historiarum: Perfricui faciem, nec tamen profeci, quando alia via ingens occurris. M. Tullius Tusculanarum quaestionum libro tertio in eumdem sensum dixit perfricare os: Quid tergiversamur, Epicure ? Nec fatemur eam nos dicere voluptatem, quam tu idem, cum os perfricuisti, soles dicere ? Seneca lib. V, epistola XL: Perfrices frontem oportet et ipse te non audias. Huc pertinent etiam illa, quod effrontes appellamus inverecundos. Et Qua fronte audebis haec facere ? Quod enim Horatius dixit Clament periisse pudorem / Cuncti pene patres. Id Persius imitatus Exclamet, inquit, Melicerta perisse / Frontem de rebus. Item illa: Quo ore objurgabis filium ? et os impudens, os durum, os ferreum, cum impudentiam indicamus. Ovidius: Non tibi plus cordis, sed minus oris adest, id est non plus audes aut sapis, sed minus pudet. M. Tullius In Verrem: Os hominis insignemque impudentiam cognoscite. Idem in Philippica quinta: Sed illud os, illam impuritatem. Idem pro C. Rabirio Posthumo: Quod habent os, quam audaciam. Rursus in Oratore: Quod tamen os est illius patroni, qui ad eas causas sine ulla scientia juris audet accedere. In Philippica undecima: Audisset furentis introitum Dolabellae vocem impuram atque os illud infame. Martialis libro IX: Santonica medicata dedit mihi pocula virga: Os hominis ! mulsum me rogat Hippocrates. Homericus Achilles Agamemnonem κυνώπην appellat, id est canino aspectu, et apud eumdem: Κυνὸς ὄμματ’ ἔχων, κραδίην δ’ ἐλάφοιο, id est Canis habens oculos, cor cervi, impudentiam significans cum timiditate conjunctam. Denique haud scio an huc pertineat quod apud Athenaeum in Dipnosophistis adducitur e Cyrenaeo poeta: Σρὶς δ’ἀπομαξαμένοισι θεοὶ διδόασιν ἄμεινον, id est Porro ter abstersis divi donant meliora. Subindicat, ni fallor, se impudentius id postulare, ut, quae sint acta in convivio narret. 748. I, VIII, 48. Frontem exporrigere, frontem contrahere Frontem explicare cum hilarescimus, contrahere cum ringimur, hoc est, ubi quid molestum est, dicimur. Plinius in libro undecimo: Frons et aliis, sed homini tantum tristitiae, hilaritatis, clementiae, severitatis index. Terentius: Exporge frontem. Horatius in Odis: Sollicitam explicuere frontem. Idem alibi: Deme supercilio nubem. Exporrecta fronte, hilariter: Porrectiore fronte mecum loquaris oportet apud Plautum. Obducta fronte, corrugata fronte, contracta fronte, caperata fronte. Plautus: Caperat frons severitudine. Quod quidem a caprinis cornibus translatum volunt. Et nubila frons, serena frons, explicita frons. 749. I, VIII, 49. Attollere supercilium, ponere supercilium Plinius Supercilia, inquit, homini et pariter et alterne mobilia. Et in his pars animi; negamus, annuimus. Haec maxime indicant fastus. Superbia aliubi conceptaculum, sed hic sedem habet; in corde nascitur, hic subit, hic pendet. Nihil altius simul abruptiusque invenit in corpore, ubi solitaria esset. Hactenus ille. Inde proverbio attolli supercilium dicimus arrogantiam significantes, adduci supercilium fastidium indicantes. Citat et Suidas Ἀνασπῶντες τὰς ὀφρῦς καὶ τὰς γνάθους φυσῶντες, id est Contractis superciliis et inflatis buccis. Quod Graeci unico verbo dicunt κατοφρυᾶσθαι. Lucianus a persona ad rem transtulit sermonem arrogantem ac superciliosum appellans κατωφρυωμένους λόγους. Poni dicitur supercilium, cum a fastu receditur. Et fastosos homines superciliosos nominamus. Denique simpliciter ipsum supercilium pro fastu atque arrogantia ponitur. Philosophorum supercilium quis ferat ? Porro quod Plinius ait superciliis annuere nos atque renuere, Homerum secutus est, apud quem versus hic aliquoties legitur: Ἦ καὶ κυανέῃσιν ἐπ’ ὀφρύσι νεῦσε Κρονίων, id est Sic ait atque superciliis pater annuit atris. Id aemulatus Maro: Sic ait et totum nutu tremefecit Olympum. 750. I, VIII, 50. Connivere Proverbiali metaphora connivere dicuntur, qui prudentes culpam, quam intelligunt, indulgentia tamen ac studio dissimulant quasique non vident id, quod vident, quemadmodum vulgo loquuntur. Ut parentes ad leviora quaedam liberorum vitia connivent. Et natura ad quaedam adolescentiae vitia quasi connivet. Et maritis ad quaedam uxorum errata connivendum. Et corrupti judices in causa connivent. Hallucinamur imprudentes, caecutimus nolentes, connivemus data opera. Exempla crebra sunt in actionibus Ciceronis. Est autem connivere subinde claudere oculos, quemadmodum faciunt ii, qui propter imbellicitatem visus non ferunt lumen solis; at ii facile falluntur. Contra qui ἀτενὲς ἐσορῶσι, id est qui fixis aspiciunt oculis, hos nihil potest suffugere. Quod nos connivere dicimus, Graeci vocant tum σκαρδαμυκτεῖν tum ἰλλωπεῖν. Unde est illud apud Aristophanem in Equitibus: Βλέψον ἐς ἔμ’ ἀσκαρδάμυκτος id est Aspice in me inconvenienter aut nihil connivens. Quod nos hallucinati, illi παραβλέπειν, quod nos caecutire, illi ἀμβλυώττειν. Quae quidem omnia, si transferatur ad res animi, pertinebunt ad proverbiorum rationem. 751. I, VIII, 51. Bibe elleborum Aristophanes in Vespis Πῖθ’ ἐλλέβορον, id est Bibe elleborum. Quo dicto significat insanire quempiam; πῖθι vero dixit, non πίνε, quod, ut admonet interpres, hoc ad simplicem potum referunt grammatici, illud ad potionem pharmacorum. Idem ostendit et verbum hinc esse fictum ἐλλεβοριᾶν καί ἐλλεβορίζειν pro insanire. Quique parum animo constant ἐλλέβορου δεῖσθαι, id est elleboro opus habere dicuntur. Atque iidem apud Latinos etiam auctores elleborum edere et elleboro sese purgare proverbio jubentur, propterea quod antiquitus plurimus usus fuerit hujus herbae ad levanda mentis et capitis vitia. Plinius libro Naturalis historiae vicesimoquinto, capite quinto, ellebori duo facit genera, sicut et Dioscorides libro quarto: candidum, quod Italia veratrum album appellat et nigrum, quod alii vocant entomon, etiam si in Dioscoride atomon legimus. Alii polyrrhizon, plerique melampodion vocant ab inventore Melampode vate vel ejusdem nominis pastore, quod is animadvertisset eo purgari capras; deinde dato earum lacte sanavit Proetidas furentes. Sed A.Gellius Plinium secutus ait coloris discerniculum non in semine neque in virgultis, sed in radice apparere. Candido vomitiones cientur eoque stomachum et ventrem superiorem purgat. Nigro alvus inferior diluitur, utriusque periculosa sumptio, sed albi ut praestantior, ita periculosior. Quod ipsum tamen adeo vulgatum esse coepit, ut plerique studiorum gratia ad pervidenda acrius, quae commentabantur, saepius sumptitaverint. Nominatim autem Carneades Academicus scripturus adversum stoici Zenonis libros, candido elleboro superiora corporis purgare solitus legitur, ne quid ex corruptis in stomacho humoribus ad domicilia usque animi redundaret et instantiam vigoremque mentis labefaceret. Nigri vero religiosum etiam usum fuisse testatur Plinius. Siquidem hoc et domos suffiebant purgabantque aspergentes et sese et pecora. Tum sollenni cum precatione colligebatur et superstitiosius, ut meminit etiam Theophrastus. Primum enim gladio circumscribebatur, deinde qui succisurus erat, exortum solis spectabat precabaturque, ut id sibi liceret diis concedentibus facere. Observabat et aquilae volatum; quae si propius advolasset, moriturum eo anno qui succiderat, augurium erat. Ex Plinio igitur colligere licet utrumque genus tum candidum tum nigrum, cum ad alia complura mala tum adversus melancholiam remedium efficax habere. Unde et proverbium natum, quod tamen varie effertur. Plautus in Menaechmis: Non potest haec res trium jugerum elleboro obtinerier. Demosthenes Aeschinem in actione monet, ut sese purget elleboro. Lucianus in Dialogo Menippi, ac Tantali: Ληρεῖς, ὧ Σάνταλε, καὶ ὡς ἀληθῶς ποτοῦ δεῖσθαι δοκεῖς, ἀκράτου γε ἐλλεβόρου νὴ Δία, id est Desipis, Tantale, et, ut vere dicam, elleboro poto tibi est opus eoque sane meraco. Et apud eumdem Rhadamanthus in secundo Verarum narrationum libro ita pronuntiat, ut Aiax traditum ab Hippocrate elleborum bibat, prius quam in heroum consortium recipiatur alludens ad ejus insaniam. Ibidem legitur non licuisse Chrysippo in beatorum insulam immigrare, nisi quartum jam sumpto elleboro. Nimirum illuc alluditur, quod ter in vita bibisse memoratur, ut testatur etiam Petronius in carmine quodam. Horatius: Expulit elleboro morbum bilemque meraco. Ovidius in Epistolis Ponticis libro IV: I, bibe, dixissem purgantes pectora succos, Quicquid et in tota nascitur Anticyra. Persius: Anticyras melior sorbere meracas, insanum significans. Ausonius ad Theonem: Elleborumque bibas Samii Lucumonis acumen. 752. I, VIII, 52. Naviget Anticyras Πλεύσειεν εἰς Ἀντικύρας, id est Naviget Anticyras. Horatius eleganter novavit adagii quasi faciem, cum ait in Sermonibus Naviget Anticyras. Quibus verbis Stoicum insanum significat, quique mentis morbo laboraret essetque sapientis indignus nomine, cum nemo sapiens nisi sanus. Dictum est autem eadem figura, qua Graeci dicunt Πλεύσειας ἐις Μασσυλίαν, id est Naviges Massyliam. Strabo libro Geographiae nono duas Anticyras commonstrat et in altera, quae sit post Crissam oppidum elleborum nasci, in altera ejusdem nominis, quae sit ad sinum Maliacum, et Oetam montem, optime temperari. Atque in eam quam plurimis e regionibus adnavigari sanitatis gratia. Pausanias in ultimo libro scripsit supra Anticyram montes esse magnopere petricosos, in his copiose provenire elleborum; nigro purgari alvum, albo vomitum cieri ac superiora corporis purgari. Stephanus addit Anticyrensem quempiam fuisse, qui Herculem elleboro dato liberarit insania. Horatius: Si tribus Anticyris caput insanabile numquam Tonsori Licino commiserit. Treis Anticyras dixit pro universo elleboro significans deploratam et immedicabilem insaniam. Simili figura quos indicant esse parum integrae mentis et hodie jubent deportari Ghelam. Ad hanc formam pertinent illa tonsoris eget aut curatore est opus. Horatius: Nec tonsore putas nec curatoris egere. Tutores enim dabantur pupillis, curatores mente captis. Sic et Columella libro primo, capite tertio scribit Catonem dicere solitum eum, qui agrum incoleret nec salubri caelo nec fertilem, velut commotae menti ad agnatos ac gentiles esse deducendum. Varro libro De re rustica I cap. II: Qui salubrem locum negligit, mente captus est atque ad agnatos et gentiles deducendus. Cicero libro II De inventione: Si furiosus existet agnatorum gentiliumque in eo pecuniaque eius potestas esto. Nam duodecim tabulae furiosis jus adimunt administrandi res suas, et ad gentiles agnatosque transferunt, quemadmodum legimus libro Institutionum primo, titulo De curatoribus et Pandectarum libro vigesimoseptimo, titulo ultimo De curatore furiosi. Rursum ejusdem operis libro primo, titulo duodecimo octavo De officio praesidis. Et apud Ciceronem libro III Tusculanarum quaestionum. Qui ita sit affectus, eum dominum esse rerum suarum, vetant XII tabulae. Verba XII tabularum sunt haec: Prodigo, et furioso bonorum suorum administratio interdicta esto et in curatione agnatorum sunto. 753. I, VIII, 53. Strychnum bibit Στρύχνον ἔπινεν, id est Strychnum bibit, in insanos item competit a strychni herbae natura, quae, vel gustata statim insaniam parit. Dioscorides in quarto quattuor strychni genera facit. E quibus postremum μανικόν vocat, id est insanum. Plinius libro vigesimoprimo, capite trigesimoprimo, cum duo strychni genera salutaria demonstrasset Tertio, inquit, folia sunt ocymi minime diligenter demonstranda. Remedia enim non venena tractamus, quippe insaniam facit parvo quoque succo. Quamquam et Graeci auctores in jocum vertere. Drachmae enim pondere lusum pudoris gigni dixerunt species varias imaginesque conspicuas obversari demonstrantes Duplicatum hunc modum legitimam insaniam facere, quicquid vero adjiciatur ponderi, repraesentari mortem. Hoc est venenum, quod innocentissimi auctores simpliciter Dorycnion appellavere ab eo, quod hoc cuspides in proeliis tingerentur passim nascente. Dioscorides scribit Strychni radicem cum vino potam mensura visa quaedam ac ludibria non injucunda parere, duplicato modo sumptam stuporem triduanum inducere, quadruplicato potam adimere vitam; remedio esse, si multum, ac largiter biberis, ac revomueris. Unde mihi magis videtur congruere in φιλαύτους et sibi placentes, et, ut Flaccus inquit, sibi pulchros. Nam Theophrastus tradit, qui strychnum ederint, sibi videri pulcherrimos. Cujusmodi multos homines videmus, qui sibi nulla in re displicere possunt, perinde quasi strychno victitent. Est diversum insaniae genus, quo quidam sibi displicent in omnibus, sed alterum vulgatius est et immedicabilius. Neque vero hoc ego recensuissem in hoc opere, ne videlicet adagia non colligi a me, sed nasci quis calummniaretur, nisi quod Plinius dicens Graecos in jocum vertisse, satis indicaret herbae hujus naturam in proverbium abiisse. 754. I, VIII, 54. Ede nasturtium Ἔσθιε κάρδαμον, id est Ede nasturtium. In socordem, ignavum, hebetem, stupidum, olim dicebatur, propterea quod huic efficaciam inesse credant erucae contrariam, vim enim vigoremque animi suscitare, venerem coercere, cum illa e diverso venerem acuat, vim mentis hebetet; unde et nomen apud Graecos habere videtur κάρδαμον, quasi cor domans. Plinius libro decimonono, capite octavo Nasturtium, inquit, nomen accepit a narium tormento et inde vigoris significatio proverbio id vocabulum usurpavit veluti torporem excitantis. Graecis a corde nomen habet. Dioscorides tradit nasturtio vim esse similem erucae et sinapi, quod attinet ad acrimoniam in nares erumpentem. Ceterum quod ait nasturtio stimulari venerem, dissentit a Plinio. Aristophanes ἐν Θεσμοφοριαζούσαις: Ἐχθὲς ἔφαγον κάρδαμα. / Σί καρδαμίζεις; id est Edi heri nasturtia. Quid nasturtiaris ? Idem in Vespis: Ὀξυθύμων καί δικαίων καὶ βλεπόντων κάρδαμα, id est Acrium ac justorum et oculis qui exhibent nasturtia. 755. I, VIII, 55. Porcum immola Neque praetereundum existimo, quod Plautus in Menaechmis porcum sincerum et sacrum immolare jubet eum, quem mente captum significat: Adolescens, quibus hic pretiis porci veneunt Sacres sinceri ? nummum unum en a me accipe: Jube te piari de mea pecunia. Nam ego quidem insanum esse te certo scio. Opinor, quod veterum usu, qui cujuspiam irati numinis intemperiis ageretur, hoc piaculo se soleat purgare. Idem paulo post in eadem fabula: Nam tu quidem, hercle, certo non sanus satis, Menaechme, qui nunc ipsus maledicas tibi. Jube, si sapias, porculum afferri tibi. Horatius in Sermonibus: Immolet aequis / Hic porcum laribus. Loquitur de eo, qui jam ab infamia resipuisse videtur. 756. I, VIII, 56. Multa Syrorum olera Πολλὰ Σύρων λάχανα, id est Multa Syrorum olera. Dicetur aut in magicae artis peritos et herbis maleficis eam exercentes aut in eos, qui rebus vilibus abundant. Fortassis recte dicetur et in eos, qui in rebus non multae frugis nimium insumunt operae, quippe non in agris exercendis, sed in hortis colendis occupati, quae plus afferant voluptatis quam emolumenti. Proverbium refertur a Plinio libro vigesimo, capite quinto, ubi commemoratis variis remediis herbae staphylini, quam eamdem et pastinacam erraticam vocant, haec subnectit: Syria in hortis operosissima, inde quoque proverbium est Graecis Multa Syrorum olera. Simillimam staphylino herbam serit, quam alii gigidion vocant. Hactenus Plinius. Ut autem existimemus paroemiam in maleficos quadrare posse, illa me conjectura commovet, quod paulo ante Orpheum citaverat auctorem staphylino amatorium inesse. Neque Syrorum mores vulgo nota caruisse, vel adagium illud testatur, Σύροι πρὸς τούς Υοίνικας, id est Syri contra Phoenices. Atque in hoc proverbio miseretur nostri Caelius Rhodiginus, qui tam insigniter torqueamur, neque quicquam tamen ipse sublevat. 757. I, VIII, 57. Melle litus gladius Melle litus gladius. In perniciosam adulationem dici solitum. Divus Hieronymus ad Aurelium Augustinum: Nonnulli familiares mei et vasa Christi, quorum Hierosolymis et in santis locis permagna copia est, suggerebant non simplici animo a te factum, sed laudem atque rumusculos et gloriolam populi requirentem, ut de nobis cresceres, ut multi cognoscerent te provocare, me timere, te scribere ut doctum, me tacere ut imperitum et tandem reperisse qui garrulitati meae modum imponeret. Ego autem, ut simpliciter fatear, dignationi tuae primum idcirco respondere nolui, quia tuam liquido epistolam non credebam et, ut vulgi de quibusdam proverbium est, melle litum gladium. Si locus hic mendo vacat, Hieronymus Augustini epistolam melle litum gladium appellat, propterea quod pariter et reprehensionem haberet quasi gladium, quo jugularet, et blandimenta, quibus reprehensionis asperitatem dissimularet. Porro proverbium Augustinus respondens palam explicat videlicet deprecans atque abominans insidiosum blandiloquium. Plinius libro vigesimoprimo tradit Heracleae in Ponto ab eisdem apibus aliquando mella reddi perniciosissimum habentia venenum. Quae qui ederint, abjiciunt se humi, refrigerium quaerentes. Nam sudore diffluunt. Id cur fiat, pabulum in causa est. Ea est herba alba, quam aegolethron appellant. Allusum est autem ad morem barbaricum, qui solent tela venenis tingere, quo vulnus esset immedicabile. Praesentissimum malum erat oleum incendiarium, quod illitum telo, sicubi haesisset in corpore, tenaciter cremabat, incendium aqua injecta irritabatur, solo pulvere insperso consopiri poterat. Auctor Marcellinus libro XXIII. 758. I, VIII, 58. Letale mulsum Θανάσιμον μελίκρατον, id est Letale mulsum. Eamdem cum superiori habet sententiam. Diogenes formosa scorta θανάσιμον μελίκρατον, id est letiferum mulsum, appellare consuevit, tametsi nihil vetabit et in assentationem, in foedas voluptates torquere, breviter quicquid ita jucundum est, ut idem sit perniciosum. Legimus et mellitum venenum apud Plinium, et idem Diogenes orationem ad gratiam comparatam auriumque pruritum μελιτίνην ἀγχόνην, id est melleam praefocationem, appellabat, quod assentatione quidem delectaret, ceterum mendacio strangularet admittentem. Quod videlicet illi Hieronymiano simillimum est, adeo ut suboleat mendum subesse exemplaribus et pro gladio laqueum legi debere. Quis enim solet gladium oblinire melle ? Ad hanc formam attinet, quod refert Irenaeus lib. III, ca. XIX lacte gypsum male misceri, praesens enim venenum habet gypsum, et additum lacti fallit. 759. I, VIII, 59. Linum lino nectis Λίνον λίνῳ συνάπτεις, id est Linum lino connectis. Hujus adagii duplicem apud Graecos interpretes sensum invenio. Quorum alter est infirmis infirma copulas, frivola frivolis. Alter eadem non iisdem rationibus facis aut dicis. Ctesippus in Platonis Euthydemo: Haud tu quidem linum, uti proverbio dicitur, lino connectis, si pater tuus pater est omnium. Est autem ironia in sophistam, qui frivolis argutiis id sibi collegisse videbatur. Aristoteles in tertio libro Σῆς φυσικῆς ἀκροάσεως disputans de infinito, ubi Parmenidis sententiam praefert sententiae Melissi. Melissus enim ipsum infinitum totum dixerat. At Parmenides totum dixit esse finitum a medio aeque distans. Fieri enim, inquit, non potest, ut infinitum cum toto atque universo perinde atque cum lino linum nectatur. Ipsa philosophi verba subscribam, si quis forte requiret: Διὸ βέλτιον οἰητέον Παρμενίδην Μελίσσου εἰρηκέναι. Ὁ μὲν τὸ ἄπειρον ὅλον φησίν, ὁ δὲ τὸ ὅλον πεπεράνθαι μεσόθεν ἰσοπαλές. Οὐ γὰρ λίνον λίνῳ ἐστὶ συνάπτειν τῷ ἅπαντι καί ὅλῳ τὸ ἄπειρον. Suidas hoc adagium ex Stratidis citat Politia. Proculus item in discutiendis quaestionibus, quae exoriuntur ex dictis Platonis, quodam in loco sic utitur, ut videatur convenire in eum, qui copulet inter se pugnantia ostendens quemadmodum Plato de Homero diversa pugnantiaque dixerit: Οὐ γὰρ λίνον λίνῳ συνάπτειν ἐστὶ τὸ ταῦτα ἀλλήλοις συμπλέκειν; id est An non enim linum lino connectere est, ista inter se copulare ? Huic affine est, quod apud Athenaeum libro VI ex Thebano poeta Pindaro, ni fallor, citatur: Ποτικολλῶν ἅτε ξύλον παρὰ ξύλῳ, id est Agglutinans ceu lignum ligno. Prior enim dixerat de parasitis, is qui hoc dicit sermonem suscipit de adulatoribus superiori congruentem. 760. I, VIII, 60. Senesco semper multa addiscens Γηράσκω δ’ ἀεὶ πολλὰ διδασκόμενος, id est Discenti assidue multa, senecta venit. Hic pentameter ex elegiis Solonis in proverbium abiit, significat autem usu vitae multaque rerum experientia parari prudentiam. Convenit cum ea, quae citatur apud Gellium sententia: Usus me genuit, peperit mater memoria. Citatur a Platone libro De republica vii. Rursum in dialogo de philosophia quaerens quispiam, num philosophia sit πολυμαθία. Quid aliud, inquit, est philosophari quam id facere, quod dixit Solon ? Dixit autem Discenti assidue multa senecta venit. At mihi quidem videtur semper aliquid discendum ei, qui in philosophum sit evasurus, sive junior sit sive senior, ut quam plurima discat in vita. Citat et in Lachete. Seneca in epistola quadam ad Lucilium: Tam diu discendum est, quam diu nescias et, si proverbio credimus, quam diu vivas. Citatur semel atque iterum apud M. Tullium in Catone maiore. Quin etiam Terentianus ille Demea Solonis sententiam retulit, cum ait: Numquam ita quisquam bene subducta ratione ad vitam fuit, Quin res, aetas, usus semper aliquid apportet novi, Aliquid moneat, ut illa, quae te credas scire, nescias, Et quae tibi putaris prima, in experiundo repudies. Alludit huc cujuscumque est versiculus ille neque inscitus neque inelegans Senecae nomine celebratus. Equidem e Publianis autem mimis unum esse suspicor hac adductus conjectura, quod in hoc numero quosdam reperio, qui nominatim ab A. Gellio sub Publii titulo referuntur. Senarius autem hic est: Discipulus est prioris posterior dies. 761. I, VIII, 61. Vita doliaris Ζωὴ πίθου, id est Vita dolii, proverbio dicitur vita frugalis, parca et ab omni strepitu atque ambitione semota. Breviter talis, qualem Diogenes, nobilis ille cynicus, Athenis egisse legitur unico contentus pallio, baculo quo canes abigeret, dolio de palo suspenso pro domicilio libenter utens, crudis herbis et aqua simplici victitans, pane excavato pro catino, manu cava poculi vice solitus uti idque a puero quodam didicisse se praedicabat, quem forte ad eum modum aquam haurientem viderat. Porro ut in dolio habitaret, inde sibi dicebat in mentem venisse, quod cochleas contemplatus nullum aliud aeque commodum domicilium judicasset, unde proreperet ad solem et ubi se conderet a ventis atque aestu. Poterit torqueri et in eos, qui nimium sordide nimisque dure atque immunde vivunt. Hos ita depingit Eubulus comicus apud Athenaeum libro II: Ἀνιπτόποδες, χαμαιευνάδες, ἀερίοικοι, id est Illotis pedibus, humi cubantes, in aere domicilium habentes. Idem libro quarto de Pythagoricis ex Antiphane: Ἔδει δ’ ὑπομεῖναι μικρὸν ἀσιτίαν, ῥύπον, Ῥῖγος, σιωπήν, στυγνότητ’, ἀλουσίαν, id est, Inedia, sordes sunt ferendae paululum, Silentium, tristitia, frigoris rigor, Simul ferendum corpus expers balnei. Ad hanc formam torqueri poterit Hamaxobiorum - ea gens est Sarmatiae - appellatio, ut Hamaxobii dicantur, qui dure sordideque vivant. Nomen hinc inditum genti, quod iis plaustra aedium vice sint. 762. I, VIII, 62. In diem vivere. Ex tempore vivere In diem vivere est praesentibus rebus contentum vivere atque ex parato minime sollicitum de futuris. Quae vita Graecis dicitur καθημέριος βίος, et καθημερόβιοι, qui ad eum vivunt modum. Theocritus in Idyllio N: Οἳ θνατοὶ πελόμεσθα, τὸ δ’ἄυριον οὐκ ἐσορῶμες, id est Mortales sumus, haud sunt nobis crastina curae, Aristophanes in Equitibus: Κριθὰς ποριῶ σοι καὶ βίον καθ’ ἡμέραν, id est Ego affatim tibi suppeditavero ordeum, et Victum diurnum. Homerus Odysseae Υ: Νήπιοι ἀγροιῶται, ἐφημέρια φρονέοντες, id est Agrestes stolidi tantumque diurna scientes. Persius: Atque ex tempore vivis, id est citra sollicitudinem futurorum. Unde et ex tempore dicere, id est citra praemeditationem. M. Tullius Philippica v. simili forma dixit in horam vivere. Quae non faciebat Hannibal, qui multa ad usum reservabat. Haec ii, qui in horam vivererent, non modo de fortunis et de bonis civium, sed ne quidem de utilitate sua cogitaverunt. Nec abludit ab hac specie, quod scribit Horatius in Arte poetica Et mutatur in horas, hoc est subinde. Hanc vitam ceu felicissimam omnium probavit Christus, ut quam et ipse semper secutus sit et apostolis sequendam proposuerit. At dictu mirum quam hodie non probetur etiam his, qui plus quam Christiani postulant videri. 763. I, VIII, 63. Vita macerata Βίος μεμαλαγμένος, id est Vita macerata seu permollita. De molliter viventibus, quibus ex facili omnia suppetunt. Refertur a Diogeniano, Zenodoto et Suida. Translatum arbitror a leguminibus aut salsamentis maceratis jamque ad esum accommodatioribus aut a tritico jam molito, pisto ac subacto. Cui diversum est Βίος ἀκανθώδης, id est Vita spinosa. 764. I, VIII, 64. Ipsa dies quandoque parens, quandoque noverca Versus est Hesiodi in libro de observatione dierum auspicatorum atque inauspicatorum, qui deinde in proverbium abiit longo hominum aevo probatus, ut apud Gellium refert Phavorinus philosophus; is est hujusmodi: Ἄλλοτε μητρυιὴ πέλει ἡμέρη, ἄλλοτε μήτηρ, id est Ipsa dies quandoque parens, quandoque noverca est. Eo versu significatum est non omni die bene esse posse, sed isto bene atque alio male. Inde translatum quod matres bene volunt liberis, novercae oderunt privignos. Proinde Plinius dubitare se dicit, utrum natura saepius noverca sit an mater, ut quae tot venena, tot item remedia progignat. 765. I, VIII, 65. Nunc pluit, et claro nunc Juppiter aethere fulget Diversa metaphora rem eamdem explicuit Theocritus in Batto: Φὼ Ζεὺς ἄλλοκα μὲν πέλει αἴθριος ἄλλοκα δ’ ὕει, Nunc pluit et claro nunc Juppiter aethere lucet, id est aliquando res adversae sunt aliquando secundae, quemadmodum caelum nunc serenum est et placidum nunc turbidum ac tempestuosum. Huic affinis est allegoria Pindarica e Pythiis hymnis, non semper eosdem flare ventos, sed nunc hos, nunc alios: Ἄλλοτ’ ἀλλοῖαι πνοαί / Ὑψιπετῶν ἀνέμων, id est Alias alii flatus sublimiter volantium ventorum. Idem in Isthmiis hymno IV: Ἄλλοτε δ’ ἀλλοῖος οὖρος Πάντας ἀνθρώπους ἐπαἹσσων ἐλαύνει, id est Sed alias alius ventus omnes homines efflans agit. 766. I, VIII, 66. Plus aloes quam mellis habet Plus aloes quam mellis habet. Proverbialis metaphora perinde declarans ac si dicas plus molestiae quam voluptatis. Nam aloe frutex quidam est, odore gravi, gustu amarissimo, cujus meminit Disoscorides libro III. Plautus in Amphitryone: Ita cuique comparatum est in aetate hominum, Ita diis placitum, voluptati ut maeror comes consequatur, Quin incommmodi plus malique adsit, boni si obtigit quid. Apud eumdem alicubi legitur vitam hominis plus aloes quam mellis habere. Et Juvenalis de uxore: Plus aloes quam mellis habet. Apuleius citra metaphoram sic extulit in Floridis: Sed verum verbum est profecto, quod aiunt, nihil quicquam tam prospere divinitus hominibus datum, quin et tamen admixtum sit aliquid difficultatis. Has rerum humanarum vices ac tristium laetorumque mixturam Homerus Iliados ultimo libro perquam eleganter indicavit figmento duorum doliorum, quae scribit in Jovis limine sita esse, quorum alterum sit plenum tristibus, alterum laetis. Ex quibus ille mortalium fortunas temperans: Ἄλλοτε μέν τε κακῷ ὅ γε κύρεται, ἄλλοτε δ’ ἐσθλῷ, id est Nunc laetis vitam miscet, nunc tristibus idem. Quemadmodum et superius indicavimus. Verum admodum maligne temperat Juppiter Homericus nimio plus admiscens malorum quam bonorum, ut, si suam quisque fortunam ad calculos vocet, minima sit futura ratio eorum, quae nobis ex animi sententia evenerunt. Id quod eleganter dictum est a Pindaro in Pythiis hymnis: Ἓν γὰρ παρ’ ἐσθλὸν πήματα σύνδυο δαίονται βροτοῖς Ἀθάνατοι, id est Ad unum enim bonum duo pariter incommodo distribuunt mortalibus immortales. Plinius libro XXVII sententiam invertit, cum ait nihil esse tam malum in rerum natura, cui non boni quippiam sit adjunctum. Quandoquidem compertum est etiam aconito, quo non aliud venenum nocentius, inesse remedium cum ad alia tum ad oculorum vitia. Ad eumdem modum Euripides citante Plutarcho: Ὀυκ ἅν γένοιτο χωρὶς ἐσθλὰ καὶ κακά, Ἀλλ’ ἔστι τις σύγκρασις, id est Bona separare non licet malis, sed est Mixtura quaedam. 767. I, VIII, 67. Naves onustae convitiis Adsimili figura dixit Homerus Iliados Τ convicia, quorum onus navis centiremis non queat portare, cujusmodi Lucianus dixerat ῾Όλας ἁμάξας βλασημιῶν, ut ante dictum est. Carmen Homeri sic habet: Ἔστι γὰρ ἀμφοτέροισιν ὀνείδεα μυθήσεσθαι, Πολλὰ μάλ’· οὐδ’ ἅν νηῦς ἑκατόνζυγος ἄχθος ἄροιτο, id est Probrorum superest ambobus copia summa, Quorum onus haud portet centum ratis incita remis. Affine et illi quod alio dicetur loco: Οὓς οὐκ ἅν αἴρηντ’ οὐδ’ ἑκατὸν Αἰγύπτιοι, id est Quos tollere nec centum queant Aegyptii. Hermippus apud Athenaeum libro primo describens quid a quaque regione soleat importari, versiculum hunc joco admiscet: Καὶ παρὰ Περδίκου ψεύδη νηυσὶν πάνυ πολλαῖς, id est Atque a Perdica ratibus mendacia multis, notans, ni fallor, Lyciorum mores. Nam Perdicia pars est ac portus Lyciae. Lycias sortes notat et Vergilius Aeneidos quarto veluti vanas. 768. I, VIII, 68. Tollere cornua Tollere cornua pro eo, quod est animo efferri, nunc quoque vulgo tritissimum est. Horatius de Baccho: Et addis cornua pauperi. Ovidius item de ebrietate: Tunc veniunt risus, tunc pauper cornua sumit. Translatum a pecoribus, quae cornibus oppositis minantur. Horatius in Epodis: Namque in malos acerrimus Parata tollo cornua. 769. I, VIII, 69. Tollere cristas Tollere cristas. Diversa metaphora, sensus idem. Juvenalis: Quid apertius ? et tamen illi / Surgebant cristae, id est sibi placebat. Translatum ab avibus cristatis, in quibus cristae erectiores alacritatis atque animorum indicia sunt, nisi ad militum cristas referre malumus, quo sane hominum genere nihil nec insolentius nec stolidius. In hanc sententiam Aristophanes in Pace dixit detrahere cristas, ῾Ήπερ ἡμῶν τοὺς λόφους ἀφεῖλε, id est Quae nobis cristas detraxit, videlicet reddita pace. Contra submittere fasces dicuntur, qui de jure suo concedunt ac legitimam potestatem ultro ad privatam mediocritatem demittunt. Plinius lib. VII., cap. XXX: Gn. Pompeius confecto Mithridatico bello intraturus Posidonii professione sapientiae clari domum fores percuti de more a lictore vetuit et fasces lictorios januae submisit is, cui se oriens occidensque submiserat. M. Tullius in Bruto: Cum enim in maximis causis versatus esses et cum tibi aetas nostra jam cederet fascesque submitteret. Et apud T. Livium in secundo Ab urbe condia: Publicola submissis fascibus in contionem ascendit. Tropus addit gratiam dicto, veluti si dicas philosophiam theologiae submittere fasces. 770. I, VIII, 70. Animus in pedes decidit Qui vehementer consternantur atque expavescunt, iis animus in pedes decidere dicitur. Quin hodie vulgo audimus: Totus mihi erat in genibus pro eo, quod est vehementer eram exanimatus. Homerus Iliados Ο: Σάρβησαν πᾶσιν δὲ παραὶ ποσὶ κάππεσε θυμός, id est Pavor ingruit ingens, Omnibus inque pedes animus mox decidit imos. 771. I, VIII, 71. Vespa cicadae obstrepens Σφῆξ βομβῶν τέττιγος ἐναντίον, id est Scilicet obstrepitans argutae vespa cicadae. Apud Theocritum est in Hodoeporis. Nam his verbis contemnit quidam pastor pastorem, a quo provocatur. Quadrabit in eum, qui certat longe impar cum superiore. Aut qui negotium facessit longe se praestantioribus. Quod genus est illud Catullus leonem allatrans. 772. I, VIII, 72. Pica cum luscinia certat, epopa cum cycnis Consimilem habent sententiam, quae leguntur apud eumdem in eadem ecloga: Οὐ θεμιτόν, Λάκῶν, ποτ’ ἀηδόνα κίσσας ἐρίσδεν, Οὐδ’ ἔποπας κύκνοισιν, id est Haud fas est, Lacon, philomenam ut provocet unquam Pica nec argutis epopa obstrepat improba cycnis. 773. I, VIII, 73. Pilos pro lana Σρίχας ἀντ’ ἐρίων, id est Pilos pro lana. Proverbialiter apparent dicta etiam illa apud eundem poetam in Hodoeporis de re vehementer inaequali aut de negotio supra modum absurdo: Σίς τρίχας ἀντ’ ἐρίων ἐποκιξατο; τίς δὲ παρεύσας Αἰγὸς πρωτοτόκοιο κακὰν κύνα βούλετ’ ἀμέλγειν; id est Quis vice lanarum setas detondeat unquam ? Quis capra pro primipara vilem velit amens Emulgere canem ? Capra pilos habet potius quam lanam, ovis lanigera est. Haec dicuntur in pastorem, qui certaturus haedum opponebat agno. 774. I, VIII, 74. Tibiam tubae comparas Αὐλὸν σάλπιγγι συγκρίνεις, id est Tibiam tubae comparas. Refertur a Diogeniano. Convenit in res supra modum impares, propterea quod exilem vocem aedat fistula, tuba praegrandem. 775. I, VIII, 75. Cicadae apem comparas Σέττιγι τὴν μέλιτταν συγκρίνεις, id est Cicadae comparas apem. Nam cicada cum major tum canora, cum apis sit non modo minuto corpusculo, verum etiam paene muta. Lucianus in Rhetorum doctore proverbium utrumque attingit: Σοσοῦτον ὑπερφωνοῦντα εὑρήσεις ὁπόσον ἡ σάλπιγξ τοὺς αὐλοὺς καὶ οἱ τέττιγες τὰς μελίττας, id est Invenies tanto voce superiorem, quanto tuba superat tibias, apes cicadae. 776. I, VIII, 76. Testudinem Pegaso comparas Φελώνην Πηγάσῳ συγκρίνεις, id est Testudinem Pegaso comparas. De rebus nequaquam inter sese conferendis. Pegasus equus erat volucer, si fabulis credimus, testudine nihil tardius. Vergilius in Tityro aliquot dissimilitudinis formulas congessit: Sic canibus catulos similes sic matribus hoedos Noram, sic parvis componere magna solebam. Verum haec tantum alias inter caput extulit urbes, Quantum lenta solent inter viburna cupressi. 777. I, VIII, 77. Aliter catuli longe olent, aliter sues Apud Plautum legitur in Epidico sordidior quidem metaphora, sed tamen ad rem significandam apta: Aliter catuli longe olent, aliter sues. Quo dicto significatum est non veste dignosci hominem ab homine, verum inesse nativum quiddam genuinum ac proprium in unoquoque, quod in ipso vultu oculisque eluceat, quo liberum a servo, generosum a rustico, probum ab improbo facile discernas. Atque hic est hominis veluti peculiaris quidam odor, quo deprehenditur, si quis modo sit sagaci nare. Huc allusit Martialis libro VI: Cum bene se tutam per fraudes mille putavit, Omnia cum ferit, Thaida Thais olet. Huc pertinet etiam illud cujusdam apud Fabium: Ne faciem quidem liberi hominis habet. Quod cum a quodam esset dictum deformi specie, retorsit adversarius affirmans recte dictum eum non esse liberum, cui non sit facies liberalis. 778. I, VIII, 78. Ut sementem feceris, ita et metes Elegantissima metaphora dixit Cicero: Ut sementem feceris ita et metes, id est reportabis praemium tuis factis dignum. Plautus in Epidico: Sed ut acerbum est pro benefactis cum malam messem metas, id est cum pro beneficio maleficium reports. Et apud Platonem: Quam hic messem facturus est ? Haud sane bonam. Haec metaphora communis est etiam sacris literis: Qui seminant in lacrimis, in exultatione metent. Et divus Paulus: Qui seminat in carne, de carne metet corruptionem. Qui seminat in spiritu, de spiritu metet vitam aeternam. Et: Si vobis seminavimus spiritualia, magnum si vestra carnalia metamus ? Huc respicit illud Euripidis in Hecuba: Ὑμεῖς δ’ ἔχηθ’ ὅμοια τοῖς βουλεύμασιν, id est Habeatis at vos instituto congrua. Denique illud pene solenne est apud Graecos poetas κακῶς κακόν. Aristophanes in Equitibus: Οὐδὲ μουσικὴν ἐπίσταμαι Πλὴν γραμμάτων, καὶ ταῦτα μὲν κακῶς κακά, id est Neque musicam doctus scio, Sed litteras tantum atque eas malas male. Illud item frequens: Ἀπό σ’ ὀλῶ κακῶς κακόν, id est Te malum perdam male. Interpres admonet figurae proverbialis, qua de re dictum est in hujus operis vestibule. Rursum Euripides in Hecuba: Σὸν μὲν κακὸν Κακόν τι πάσχειν, τὸν δὲ χρηστὸν εὐτυχεῖν, id est Bonis bene evenire, sed malis male. Idem in eadem fabula: Ἀλλ’ ἐπεὶ τὰ μὴ καλὰ Πράσσειν ἐτόλμας, τλῆθι καὶ μὴ φίλα, id est Quin ubi quae non decent Haud veritus es patrare, fer quae non libent. Perquam festivum est, quod de Diogene refert Laertius. Super cenam quidam illi objiciebant ossa velut cani, quod cynicus essset; eam contumeliam ille sic pensavit. Accessit propius et juxta illos stans mingebat vicissim illis canem agens. Sed propius huc pertinet, quod idem refert in Zenone, qui servum in furto deprehensum caedebat. Servus interim clamabat in fatis fuisse, ut furaretur. At Zeno, illud etiam, ut caedereris. Servus quoniam audierat herum disputantem de necessitate fatorum, eam praetexuit suo commisso. Sed scite, retorsit philosophus. 779. I, VIII, 79. Carica Musa Καρικὴ Μοῦσα, id est Carica Musa, Καρικὰ αὐλήματα, id est Caricae cantiones. De lugubri aut rustica atque indocta seu molesta cantione dici solitum. Quadrabit in poetam aut oratorem indoctum. Antiquitus de tristi stridulaque et inamoena cantione dicebatur, propterea quod, ut tradit Athenaeus libro Dipnosophistôn IIII, Cares itidem ut Phoenices in luctu tibiis ut isolent magnitudine palmi, lugubre quiddam et stridulum sonantibus. Eas autem tibias Phoenicum lingua gringos vocari, quod iis in Adonidis luctu soleant uti. Porro Adonidem Γρίγγην, id est Gringen appellant. Hinc iisdem verbum γιγγραίνω. His tradit Julius Pollux libro IIII, nisi quod ibi γίγγραν invenio scriptum. Caricam musicam notat Aristophanes in Ranis: Σκολιῶν Μελίτου καὶ Καρικῶν αὐλημάτων, id est Obliqua Meliti et Caricorum carmina Modosque tibiarum. Eadem Καρικὰ αὐλήματα veteres σκολιά, id est obliqua, vocabant vel a tibiarum specie vel ab obliquo in conviviis canendi ordine, de quo meminerimus in proverbio Ad myrtum canere. Meminit et Plato apud Athenaeum in Laconibus: Αὐλοὺς δ’ ἔχουσά τις κορίσκα Καρικὸν μέλος Μελίζεται, id est Calamos habens puella Caricum melos Modulabitur. Plato quoque philosophus libro De legibus septimo mentionem facit Caricae Musae, quam interpretatur ἐπικηδείαν Ὡδήν, id est lugubrem cantionem. Hesychius indicat inde ductum, quod ad pompas funebres conduci soleant e Caria feminae, quae lamentantium personam agerent. Itaque orationem indoctam et inamoenam recte dixeris Καρικὴν Μοῦσαν. In quam convenit illud Sopatri apud Athenaeum libro quarto: Πηκτὶς δὲ Μούσῃ γαυριῶσα βαρβάρᾳ, id est Pectis Camoena jactitans se barbara. Pectis autem organi genus est duabus chordis instructum. Idem Athenaeus dubitat an Caria sit eadem dicta Phoenice. Nam Phoenices fistulas sive calamos γίγρους appellant vocabulo, ut videtur, a stridore soni efficto. Cum his consentiunt quae Plato scribit libro De legibus, quem modo citabam, septimo: Καὶ εἴ ποτ’ ἄρα δεῖ τοιουτῶν οἴκτων γίγνεσθαι τοὺς πολίτας ἐπηκόους, ὁπόταν ἡμέραι μὴ καθαραί τινες ἀλλ’ ἀποφράδες ὧσι, τόθ’ ἥκειν δέον ἄν εἴη μᾶλλον χορούς τινας ἔξωθεν μεμισθωμένους Ὡδούς, οἸον περὶ τοὺς τελευτήσαντας μισθούμενοι Καρικῆ τινι Μούσῃ προπέμπουσι τοὺς τελευτήσαντας et caetera, id est Et si quando oportet cives istiusmodi lugubirum auditors fiery, cum dies fuerint non puri, sed nefasti, tum magis convenient venire choros aliquos musicos aliunde conductos, quemadmodum hi, qui ad funera conduci solent, Carica quadam Musa deducunt vita defunctos. Carum barbariem in dicendo taxat Homerus secundo Iliados libro: Νάστης αὖ Καρῶν ἡγήσατο βαρβαροφώνων, id est Nastes ducebat Cares, quibus barbara vox est. Unde et populari dicto Graecis καρβάζειν sive καρβαίζειν aut καρβανίζειν dicuntur, quibus barbarus est et agrestis sermo. Et M. Tullius apud Quintilianum in capite de pronuntiatione dicit illos ex Lycia et Caria oratores in epilogis bene canere nimirum reprehendens illorum pronuntiationem. Strabo libro Geographiae XIV, ostendit Cares occasione frequenter fuisse mixtos Graecis et tamen barbare crasseque sonuisse linguam Graecorum, quod idem evenit Graecis in lingua Romana et nobis in lingua Britannica. Hoc vitium Strabo παχυστομίαν, κακοστομίαν et βαρβαροστομίαν vocat. De cantionibus Carum et Phrygum meminit et M. Tullius in Bruto. Erat et saltationis genus tumultuosum ac militare, unde nonnumquam saucii discedebant; nam ab armatis peragebatur, quod Julius Pollux libro IV Καρικόν appelat. 780. I, VIII, 80. Attica Musa Cum diversum Ἀττικὴ Μοῦσα, id est Attica Musa pro venusta lepidaque oratione. Nam inter dicendi genera laudatur in primis Atticum. Diogenes Laertius et Plutarchus in vita Platonis scribit id cognominis vulgo tributum fuisse Xenophonti, ut Attica Musa vocaretur propter admirabilem quamdam hominis in dicendo venustatem. Unde et Atticam eloquentiam et Atticum leporem appellant, quemadmodum indicavimus alibi. Sed ad hominem accommodatum erit venustius, praesertim si accedat ironia, veluti si inelegantem aliquem et ab omnibus literis et gratiis alienissimum Atticam Musam voces. Nam amusi vocantur omnes hujusmodi. 781. I, VIII, 81. Eodem bibere poculo Eodem bibere poculo est iisdem affici incommodis malisque communibus obnoxium esse. Plautus in Cassina: Ut senex eodem hoc poculo, quo bibi, biberet. Translatum vel a bibendi certaminibus vel ab iis, qui metuunt venena. Idem hodieque nostrati vulgo tristissimum manet. Etenim si quando minantur se parem gratiam relaturos, aiunt se de eodem porrecturos poculo. Taxat Martialis quemdam, qui convivis vinum dilutum et acerbum apponebat, cum ipse de exquisitissimo biberet, qui mos et hodie plerisque divitibus; atque hinc proverbium natum videri potest. Fit autem interdum, ut, qui imprudentes poculum acerbum gustarint, studeant et alios illicere, ut ex eodem bibant. Fit aliquoties et in divinis literis mentio de calice Babylonis, cum significatur aliqua calamitas irroganda. Denique Dominus noster in Evangelio rogat filios Zebedaei, num possent de eodem poculo bibere, unde ipse destinarat bibere, addens alterum simile proverbiale de eodem baptismo. Nec enim dubium est quin utrumque fuerit vulgari sermone celebratum. Paulo diversius est, quod Aristophanes in Equitibus: Οὔ ποτ’ ἐκ ταὐτοῦ μεθ’ ἡμῶν πίεται ποτηρίου, id est Ille nobiscum haud eodem potat umquam poculo. Taxat fellatorem. 782. I, VIII, 82. In planiciem equum Ἐς πεδὶον τὸν ἵππον, id est In placiniem equum. Quoties quis ad id provocatur, in quo plurimum valet quoque vel maxime gaudet. Equus in campo tamquam in sua est harena. Apud Lucianum in Captivo, cum ipse judices postularet, Plato respondet: Σοῦτο ἐκεῖνο· εἰς πεδίον τὸν ἵππον, id est Hoc ipsum, quod dici solet, equum in planiciem, videlicet hominem rhetoricum significans et in agendis causis exercitatum. Plato in Thaeteto: Ἱππέας εἰς πεδίον προκαλεῖ, Σωκράτη εἰς λόγους, id est Equites in planiciem provocas, Socratem ad disputandum. Tametsi quidam codices ἵππον habent hoc loco, non ἱππέα. Synesius in epistola quadam: Ἐπ’ αὐτὸ δὴ τοῦτο παρακαλῶ ἵππον εἰς πεδίον — τοῦτο δὴ τὸ τοῦ λόγου — προτρέπειν ἡγούμενος, id est Ad hoc ipsum certe provoco equum in planiciem juxta id, quod dicitur, adhortari me putans. Translatum videtur a militia. Nam quoties res est pediti cum equite, pedes fugir campestria sectaturque loca impeditiora. 783. I, VIII, 83. Acanthida vincit cornix Acanthidem superat cornix. Calphurnius Bucolicus poeta, ecloga VI: Astyle, credibile est, si vincat acanthida cornix, Vocalem superet si turpis aedona bubo. Acanthis enim vocalis est avis et in primis canora. Cornix obstrepera quidem, sed minime canora. Acanthidem Theodorus nunc spinum vertit nunc ligurinum. Quin et aëdona Graece dixit. Sic autem pronuntiandum, ut aë faciant duas syllabas. Nam Graecis ἀηδών lusciniam significat. Plinius Graeca voce dicit acanthidem, quasi dicas spinulam eo quod in spinis vivat, eoque asinos habet invisos, quod hoc animal spinae florem devoret. Est autem avium minima, tantae fecunditatis, ut pariat duodena. Auctor Plinius libro decimo, capitibus sexagesimotertio et septuagesimoquarto. 784. I, VIII, 84. Prius testudo leporem praeverterit Πρότερον χελώνη παραδραμεῖται δασύποδα, id est Prius testudo leporem cursu praeterierit. De re neutiquam verisimili. Testudine nihil tardius. Unde et testudineum incessum dicimus et apud Ciceronem in libris De divinatione quispiam testudinem tardigradam et domiportam vocat. Lepus autem celeritate praecellit. Meminit hujus adagii Diogenianus. Hujus generis sunt illa apud Theocritum in Thyrside: Νῦν ἴα μὲν φορέοιτε βάτοι, φορέοιτε δ’ ἄκανθαι, Ἁ δὲ καλὰ νάρκισσος ἐπ’ ἀρκεύθοισιν κομάσαι· Πάντα δ’ ἔναλλα γένοιντο, καὶ ἁ πίτυς ὄχνας ἐνείκαι, Δάφνις ἐπεὶ θνάσκει, καὶ τὼς κύνας ὥλαφος ἕλκοι, Κἄξ ὀρέων τοὶ σκωπες ἀηδόσι γαρύσαιντο, id est Nunc violas proferte rubi, producite spinae, Juniperusque comet narcissi flore decenti, Omnia vertantur, portet pyra mitia pinus, Postquam obiit Daphnis, trahat et jam cerva molossos, Montibus in summis philomenae noctua cantet. 785. I, VIII, 85. Cancros lepori comparas Καρκίνους δασύποδι συγκρίνεις, id est Cancros lepori comparas, de supra modum dissimilibus. Etenim ut leporum celeritas ita et cancrorum tarditas nota est. Simillimum est illi, quod proxime retulimus. Refertur et hoc apud eumdem. Suidas addit: Καρκίνος λαγὼν αἱρεῖ, id est Cancer leporem capiet, de absurdis quaeque fieri nullo modo possunt. 786. I, VIII, 86. Terrae filius Olim homines obscuro ignotoque genere prognati terrae filii dicebantur, propterea quod terra sit omnium communis parens. Vel quod juxta quorundam etiam historias primitus mortales e terra nascebantur. Tertullianus in Apologetico adversus gentes: Nam et terrae filios vulgus vocat, quorum genus incertum est. Apud Athenaeum libro decimo legitur γηγενὴς ἄνθρωπος, id est e terra genitus homo. M. Tullius Ad Atticum libro primo: Et huic terrae filio, nescio cui, committere epistolam tantis de rebus non audebam. Idem ad Trebatium libro Familiarium epistolarum septimo: Gn. Octavius, tuus familiaris, summo genere natus, terrae filius. Persius: Praesto est mihi Manius haeres. Progenies terrae ? quaere ex me quis mihi quartus Sit pater, haud prompte, dicam tamen: adde etiam unum, Unum etiam: terrae est jam filius. Juvenalis: Unde fit, ut malim fraterculus esse gigantum, ad proverbium palam alludens. Nam gigantes e terra progenitos poetae fabulantur. Huc pertinet, quod apud Euripidem Ion Xuthum percontatur: Γῆς ἄρ’ ἐκπέφυκα μητρὀς; id est Num satus tellure matre ? Atque ille respondet: Οὐ πέδον τίκτει τέκνα, id est Non parit natos solum. Apud Pausaniam, Strabonem atque alios id genus auctores legimus populos quosdam αὐτόχθονας appellatos, qui non alio referant originem suam, quemadmodum plerique faciunt, verum ex ipso solo nati videri velint, quorum de numero sunt Athenienses. Qui sibi nobilitatem virtute peperissent nullis majorum imaginibus illustres, novi homines dicebantur. Porro ignoti et subito apparentes – incertum qua regione profecti – coeli filii vocabantur quasi e coelo demissi. Inducitur et in Mosaicis literis Melchisedech ἀπάτωρ καὶ ἀμήτωρ, id est sine patre, sine matre: neque dissimili ratione οὐρανοπετεῖς, id est de coelo lapsi dicebantur. Juvenalis: Tertius e coelo cecidit Cato. Quanquam hoc magis convenit in homines eximia virtute. Plutarchus in invectiva, quam scripsit adversus Herodotum, de navi quadam, unde subito vox est aedita Adimanto: Ὁ δὲ κέλης οὗτος ἦν, ὡς ἔοικεν, οὐρανοπετής, id est Navis autem illa erat, ut videtur, e coelo delapsa. Atque hic sermonis color sumptus est e tragoediis, in quibus machinis quibusdam sic repente ostendebantur personae populo, ut e coelo venisse videri vellent. Apud Romanos novi homines dicebantur, qui majoribus obscuris nati suis virtutibus innotuissent, quod M. Tullius ab inimicis probro objectum ipse gloriae sibi vertit. 787. I, VIII, 87. Ex quercubus ac saxis nati Huic finitimum est illud Homericum: E quercu, e saxis prognatus, quod quadrabit vel in hominem obscuro genere vel in eum, qui sit agresti atque effero ingenio moribusque immanibus. Inde ductum adagium, quod antiquitus in cavis quercubus tectorum vice victitarent homines atque hinc e quercubus nati fingebantur. Inde illud: Et duro robore natos. Praeterea creditum est ex saxis a Deucalione Pyrrhaque projectis mortalium genus absumptum diluvio instauratum fuisse. Homerus in Odyssae Σ: Οὐ γὰρ ἀπὸ δρυὸς εἷ ἐσσι παλαιφάτου οὐδ’ ἀπὸ πέτρης, id est Nam neque faticida quercu satus es neque saxo. Id imitatus Pallada in epigrammate: Οὐ γὰρ ἀπὸ δρυὸς εἷ οὐδ’ ἀπὸ πέτρης φασίν, id est Neque te, quod aiunt, quercus aut lapis aedidit. Allusit ad id festiviter Plato libro De republica octavo: Ἢ οἴει ἐκ δρυός ποθεν ἥ ἐκ πέτρας τὰς πολιτείας γίγνεσθαι, ἀλλ’ οὐχὶ ἐκ τῶν ἠθῶν τῶν ἐν ταῖς πόλεσιν; id est An existimas e quercu quacumque aut rupe respublicas nasci ac non potius ex moribus eorum, qui in republica versantur ? In crudeles et immites convenit illud Theocriticum in Aepolo de Cupidine: Ἦ ῥα λεαίνας Μασδὸν ἐθήλαζε δρυμῷ τέ μιν ἔτρεφε μάτηρ, id est Scilicet ille leaenae Ubera suxit et in nemore hunc genitrix fera pavit. 788. I, VIII, 88. Deorum cibus Θεῶν τροφή, id est Deorum cibus. De praelautis epulis dicebatur, propterea quod Homerus fingit deos nectare atque ambrosia victitare nec ob id umquam senescere. Tranquillus in Nerone Parricidia, inquit, et caedes a Claudio exorsus est. Cujus necis etsi non auctor, at conscius fuit. Neque dissimulavit, ut qui boletos, in quo cibi genere venenum is acceperat, quasi deorum cibum proverbio Graeco collaudare sit solitus. Horatius in Epistulis: O noctes caenaeque deum. Aristophanes in Ranis ἐς μακάρων εὐωχίας, regum aulica convivia significans. 789. I, VIII, 89. Tertius Cato Tertius Cato proverbialis est ironia. In viros impendio tetricos atque alienae vitae censores. Nam duorum Catonum – senioris, cui nomen Censorio et minoris, cui nomen Uticensi – gravitas pariter atque integritas vulgo celebratissima quondam fuit, adeo ut e caelo demissi dicerentur, ut bellum cum vitiis gererent. Juvenalis: Habeat jam Roma pudorem, / Tertius e caelo cecidit Cato. 790. I, VIII, 90. Sapientum octavus Huic per omnia simillimum est illud Horatianum in Sermonibus Sapientum octavus. In eum, qui sibi multum tribuat in sapientia. Numerantur enim apud Graecos septem sapientes eorumque apophtegmata oraculorum vice celebrantur, etiamsi de nominibus magna inter scriptores varietas est. De numero certe constat inter omnes, unde per ironiam sapientem octavum dicebant dignum, qui septem illis adderetur. Horatius: Haec mihi Stertinius, sapientum octavus. Item Ausonius: Sapiensque supra Graeciae septem viros Octavus accessit sophos. 791. I, VIII, 91. Bis dat, qui cito dat Memini, ni fallor, apud Senecam alicubi legere: Bis dat, qui cito dat. Idem libro De beneficiis secundo: Ingratum est beneficium, quod diu inter manus dantis haesit. Quae sentential monet haud cunctanter, haud gravatim opitulandum amicis, cum opus est, sed ultro non expectatis precibus deferendum officium. Inter epigrammata Graeca fertur et hoc distichon nomine tituloque Luciani: Ὠκεῖαι χάριτες γλυκερώτεραι· ἥν δὲ βραδύνῃ, Πᾶσα χάρις κενεή, μηδὲ λέγοιτο χάρις. Id Carmen Latine non potest commode verti, propterea quod lepos et argutia epigrammatis sita sit in hac voce χάρις, quae Graecis aliquando beneficium significat, aliquando gratiam, qua commendatur aliquid, aliquando deam ipsam. Citatur similis apud Ausonium sentential Graeca: Ἁ χάρις ἁ βραδύπους ἄχαρις χάρις. Est autem initium carminis heroic ex epigrammate quopiam. Tardum beneficium ingratum est. Eam ille sic vertit: Gratia quae tarda est, ingrata est. Gratia namque Cum fieri properat gratia grata magis. Rursum aliter vertit idem: Si bene quid facias, facias cito. Nam cito factum Gratum erit, ingratum gratia tarda facit. Unde et Hector apud Euripidem in Rheso contemnit ac damnat auxilium sero delatum amicis: Μισῶ φίλοισιν ὕστερον βοηδρομεῖν, id est Odi equidem amicis serius succurrere. Exstat et mimus non invenustus in hanc eamdem sententiam: Bis est gratum, quod opus est, ultro si offeras. Item alter huic adsimilis: Beneficium inopi bis dat, qui dat celeriter. 792. I, VIII, 92. Honos alit artes Id, quod est apud M. Tullium, Honos alit artes videtur esse sumptum ex Aristophanis Pluto: Οὔτε γὰρ ὁ μισθὸς οὐδὲν ἔστ’ οὔθ’ ἡ τέχνη, id est Neque praemium ullum est, ars nec ipsa item viget. Colligit enim non esse consentaneum Athenis ullos esse bonos medicos, cum medicis nulla sint praemia. Diogenianus autem hoc inter adagia commemorat. Huc allusit Martialis cum ait: Sint Moecenates, non deerunt, Flacce, Marones, Vergiliumque tibi vel tua rura debunt. Et Aristoteles scribit honorem esse praemium virtutis. Ac priscorum leges non solum comminabantur poenam maleficis, sed et praemiis et honoribus invitabant ad recte agendum. Pindarus in Isthmiis, hymno nono tamquam vulgo celebrem sententiam citat: Ἔστι δέ τις λόγος ἀνθρώπων, τετελεσμένον ἐσλὸν Μὴ χαμαὶ σιγᾶ καλύψαι, id est Est autem dictum quoddam inter homines celebre: Bonum peractum non esse in terra occultandum silentio. Huc pertinet Evangelica parabola non esse lucernam occultandam sub modium. In hoc autem praedicanda sunt recte facta virorum illustrium, ut ceteris praeluceant ad capessendam virtutem. 793. I, VIII, 93. Vel caeco appareat Proverbialis hyperbole frequens apud auctores Vel caeco appareat, de re vehementer perspicua. Aristophanes in Pluto: Σῷ τοῦτο κρίνεις; δῆλον ὁτιὴ καὶ τυφλῷ Γνῶναι δοκεῖ τοῦτο, id est Qui scis ita esse ? Scilicet vel caecus hoc Videat. Eusebius adversus Hieroclem: Ἀλλὰ γὰρ καὶ τυφλῷ, φασί, δῆλον, id est Quin etiam vel caeco perspicuum aiunt esse. Plato libro De Republica octavo: Καὶ τυφλῷ γε δῆλον ὡς μεταβαίνει, id est Sane et caeco perspicuum est transmutari. Idem in Sophista: Πῶς γὰρ οὐ φαίνεται καὶ τὸ λεγόμενον δὴ τοῦτο καὶ τυφλῷ; id est Qui fieri potest, ut hoc non appareat, quemadmodum proverbio dicitur, vel caeco ? Sumptum videri potest ex octavo libro Odyssae Homericae: Καί κ’ ἀλαός τοι, ξεῖνε, διακρίνειε τὸ σῆμα, id est Hanc etiam caecus metam discerneret, hospes. Quintilianus libro XII: Nam quis ignorat, quin illud longe sit honestissimum et liberalibus disciplinis et illo, quem exigimus, animo dignissimum, non vendere operam nec elevare tanti beneficii auctoritatem, cum pleraque hoc ipso possint videri vilia, quod pretium habent ? Caecis hoc, ut aiunt, satis est. Ne quisquam, qui sufficientia sibi – modica autem haec sunt – possidebit, hunc quaestum sine crimine sordium fecerit. In his verbis Fabii vox quaepiam deesse videtur, ut legas caecis hoc, ut aiunt, satis perspicuum est. Allusit ad hoc adagium Antigonus rex unoculus, cum allato instrumento praegrandibus scripto literis, Σαυτὶ μὲν καὶ τυφλῷ δῆλα, id est Haec quidem vel caeco perspicua sunt, inquit. Recensuit Plutarchus τῶν Συμποσιακῶν decade secunda. Apud Titum Livium lib. belli Macedon. II, cum Phaneas Philippum violentius in Aetolos dicentem interfatus dixisset rem in verbis non verti aut bello vincendum aut parendum melioribus, Philippus respondit: Apparet id quidem etiam caeco, jocatus in valetudinem oculorum Phaneae. 794. I, VIII, 94. Multis ictibus dejicitur quercus Πολλαῖσι πληγαῖς δρῦς στερὰ δαμάζεται, id est Multis rigida quercus domatur ictibus. Senarius hic exstat in Diogeniani collectaneis de re factu quidem ardua, quae tamen assidua industria pervincatur. Huic non dissimile videtur Hesiodium illud: Εἰ γάρ κεν τὸ σμικρὸν ἐπὶ καταθεῖο Καὶ θαμὰ τοῦτ’ ἔνδροις, τάχα κεν μέγα καί τι γένοιτο, id est Si paulum paulo adjicies faciesque ita crebro, Mox magnum quiddam tibi conficietur et ingens. Id, quod non tantum ad lucri naturam pertinet, quod ex minutissimis saepe maximum conflatur, verum etiam ad industriam assiduam, quae si vehemens non sit, tamen si perpetua atque indefatigata fuerit, res difficillimas quoque facile conficit. Quemadmodum unicus ictus nihil adferre momenti videtur ad dejiciendam molem querni roboris, verum ea crebris ictibus facile prosternitur. 795. I, VIII, 95. Caudae pilos equinae paulatim vellere Caudae pilos equinae paulatim vellit, qui quod viribus atque impetu fieri nequit, id tempore atque assiduitate conficit. Horatius in Epistolis: Utor permisso caudaeque pilos ut equinae Paulatim vello, demo unum demo etiam unum, Dum cadat elusus ratione ruentis acervi Qui redit ad fastos et virtutem aestimat annis. Natum e facto quodam ducis Sertorii, cujus rei meminit Plutarchus in ejus vita. Hic enim cum suis copiis ex barbara turba conflatis, rationibus persuadere non posset in re militari plus habere momenti consilium quam vires temerarias, postea qua milli parum feliciter pugnassent, duos proponit equos, alterum macilentum atque invalidum alterum vegetum, cauda pilosa. Atque invalido illi juvenem adhibet praegrandi corpore et admirandis viribus. Contra vegeto illi pusillum et imbecillum admovet homuncionem. Hic singulos pilos paulatim vellens vrevi spatio totam depilavit caudam. Juvenis e diverso caudam omnem simul manibus utrisque comprehensam vi atque impetu conatur revellere. Qui cum frustra sudaret, risui fuit circonstantibus. Sub haec assurgens Sertorius, cujus consilio jussuque haec fuerant acta, Videtis, inquit, commilitones, quanto plus possit ingenium quam vires. 796. I, VIII, 96. Virum improbum vel mus mordeat Κἅν μῦς δάκοι ἄνδρα πονηρόν, id est Scelerosum mordeat et mus. Hemistichium heroicum, quo significatum est quacumque ratione vindictam non deesse malis, sed eos aliquo pacto meritas dare poenas. Competit et in eos, qui de re quamtumvis frivola rixam movent seque laesos queruntur et offensos simulant, ne quid dent. Id quod nuper cuidam accidit apud Britannos medico, mihi ut patria communi ita et amicitia conjunctissimo. Libet enim obiter hanc fabulam inserere. Civem quemdam Londoniensem, virum egregie nummatum et habitum adprime probum, arte curaque sua liberarat, non sine suo ipsius periculo. Nam is pestilentissima febre tenebatur. Et, ut fit in periculis, medico montes aureos fuerat pollicitus, si non gravaretur sibi in tanto vitae discrimine dexter adesse, obtestatus, et amicitiam, quae illi cum eo intercedebat. Quid multis ? Persuasit et juveni et Germano. Adfuit. Nihil non fecit. Revixit ille. Ubi verecunde de pecunia medicus admonuisset, elusit nugator negans de mercede quicquam addubitandum, caeterum arcae nummariae clavem penes uxorem esse. Et nosti, inquit, mulierum ingenium. Nolo sentiat tantam pecuniae summam a me datam. Deinde post dies aliquot hominem obvium forte factum, jam nitidum et nulla morbi vestigia prae se ferentem, appellavit et nondum datae mercedis admonuit. Ille constanter asseverare pecuniam suo jussu ab uxore numeratam esse. Medicus negare factum. Hic vide, quam ansam bonus ille vir arripuerit. Cum forte medicus eum Latine numero singulari appellasset, ibi velut atroci lacessitus injuria, Vah, inquit, homo Germanus tuissas Anglum ? Moxque velut impos animi prae iracundia caput movens diraque minitans subduxit sese. Atque ad eum modum honestus ille civis elusit dignus profecto quem sua pestis repetat. Risimus quidem fabulam nec tamen sine dolore propter indigne frustratum amicum nec sine tam insignis ingratitudinis admiratione. Referunt gratiam leones in periculis adjuti. Meminerunt officii dracones, homo homini, amicus amico, sic merito pro mercede, quae nulla satis digna rependi poterat, ludibrium reponit. Atque haec in facti detestationem diximus, non gentis odium. Nec enim par est ex hoc uno nebulone Britannos omneis aestimari. Refertur adagium inter Graeca epigrammata: Υασὶ παροιμιακῶς κἅν μῦς δάκοι ἄνδρα πονηρόν, id est Vulgo aiunt vel murem etiam mordere scelestum. At is, quisquis est – nam incertus auctor – invertit proverbium dicens bonos viros vel a mure morderi, malis ne draconem quidem audere dentes admoliri, hoc est insontibus passim noceri, propterea quod ii impune laedi posse videantur, utpote non relaturi injuriam. 797. I, VIII, 97. Vel capra mordeat nocentem Κἅν αἵξ δάκῃ ἄνδρα πονηρόν, id est Mordebit vel capra nocentem. Ita reperitur in collectaneis Diogeniani. Sensus nihil discrepat a proximo. Nam capra minime alioqui mordax est, nisi quod improbis omnia sunt infesta. Suidas indicat orthographiam: cum enim ad corpus refertur, hoc est cum significat hominem afflictum ac miserum, vult primamn acui πόνηρος, unde et πονήρως ἔχειν dicuntur, quibus res sunt adversae et Aristophanes in Pluto: Πονήρους γ’ εἷπας ἡμῖν ξυμμάχους, id est Auxilia nobis misera sane praedicas. Cum ad animum, ultimam acui πονηρός, id est improbus et πονηρῶς improbe. Nam cum dicimus πονηροῦ κόμματος καὶ πονηρὸν ὕδωρ, quod hominis est, ad rem inanimam transferimus, quemadmodum frigus sceleratum et fallaces divitias dicimus. 798. I, VIII, 98. Litem movebit, si vel asinus canem momorderit Celebratur Graecis et hic senarius proverbialis: Δίκην ὑφέξει κἅν ὄνος δάκῃ κύνα, id est Litem movebit, si vela sinus mordeat canem. Quadrabit in eos, qui de re quantumnis exigua litem suscitant. Natum videtur ab eventu quopiam. Exstat autem apud jureconsultos actio ex lege, si quadrupes damnum dederit. Refertur a Zenodoto et Suida, quanquam apud utrumque scriptum est μακροῖς pro μικροῖς, quorum hoc mihi videtur sensus exposcere. 799. I, VIII, 99. Litem parit lis, noxa item noxam parit Δίκη δίκην ἔτικτε καὶ βλάβην βλάβη, id est Litem parit lis, noxa item noxam parit. Senarius in rixosos et litium avidos dici solitus, quibus lis ex lite, alia ex alia nascitur. Negotium seritur ex negotio, injuria propagat injuriam. Exstat apud Suidam. 800. I, VIII, 100. Bonus dux bonum reddit comitem Ὁ καλῶς ἄγων ἐμποιεῖ τὸ καλῶς ἕπεσθαι, id est Qui bonum ducem praestat, is bonum reddit comitem. In principe situm est, ut sit bene morata civitas, si modo ipse bonus sit imperator. In episcopo positum, ut piam efficiat plebem, si tamen ipse piam et integram agat viam. Prudens et incorruptus magistratus et probos et integros reddit cives. Bonus paterfamilias domum efficit bene institutam. Doctus ac diligens praeceptor eruditum reddit discipulum. Frugi maritus uxorem in suos trahit mores. Unde quisquis praefectus est negotio, debet in primis operam dare, ut ipse suo fungatur officio, prius quam ab aliis officium exigat. At nunc videas nonnullos principes, qui legum observationem exigant a populo, cum ipsi vivant prorsus ἀνόμως velut omnibus soluti legibus. A magistratibus et officialibus integritatem requirant, cum ipsi palam vendant aut ad gratiam mandent officia. Nonnullos videas episcopos, qui a grege suo religionem et pietatem exigant, cum ipsi procul absint a omni pietate. Sumpta est metaphora a militia, in qua fere qualiscumque fuerit dux, ejusmodi solet esse miles. Refertur in Graecorum collectaneis, sed ἀδέσποτον. Exstat autem apud Plutarchum, auctorem minime vulgarem, in vita Lycurgi: Ἀλλ’ ἡ πειθαχία μάθημα μέν ἐστι ἄρχοντος, ἐμποιεῖ γὰρ ὁ καλῶς ἄγων τὸ καλῶς ἕπεσθαι, id est Ut populus dicto sit audiens, hoc discit a principe. Nam qui bonum praebet ducem, is facit, ut alii bene sequantur. 801. I, IX, 1. Amyclas perdidit silentium Σὰς Ἀμύκλας ἀπώλεσεν ἡ σιγή, id est Amyclas perdidit silentium. Quibusdam eruditis, in quibus est auctor operis haud quamquam aspernandi, quod inscribitur Copiae cornu, placet hoc ad proverbiorum ordinem pertinere neque nos ab illorum sententia magnopere dissidemus. Consentaneum enim est rem vulgari joco fuisse jactatam. Innuit autem adagium Vergilius Aeneidos libro decimo, cum ait: Fulvumque Camertem, Magnanimo Volscente satum, ditissimus agri Qui fuit Ausonidum et tacitis regnavit Amyclis, Videlicet epitheto notum ejus eventum indicans. Eum Servius interpres enarrat hunc in modum. Cum apud Amyclaeos subinde nuntiaretur hostium adventus, idque falso, et ob eam rem civitas frequenter inani terrore quassaretur, lata lege cautum est, ne quis unquam hostis nuntiaret adventum. Atqui post evenit, ut vere jam advenirent hostes. Quod cum nemo nuntiaret propter legis interdictum, civitas de improviso capta est. Qui casus, ut apparet, populari joco dedit occasionem, ut dicerent Amyclas silentio periisse, si cui sua taciturnitas fuisset incommodo. Citat idem Lucilium: Mihi necesse est loqui, Nam scio Amyclas tacendo periisse. Accipiendae sunt autem hoc loco Amyclae non ut sit una e centum illis urbibus Laconiae, quam Lacedaemonis filius condidit, sed oppidum quoddam situm inter Cajetam et Tarracinam, conditum ab iis Laconibus, qui comites Castoris et Pollucis fuerunt eique nomen indidere, quo Laconicas illas Amyclas referret. Servius existimat Laconas Pythagoricae disciplinae fuisse sequaces. Quoniam autem interdixisse creditus est Pythagoras σαρκοφαγίαν hoc commento, quod diceret humanas animas in animantum corpora demigrare, et ob eam rem prohibuisse, ne quod animal occideretur, quemadmodum attestatur et Juvenalis: A cunctis animalibus abstinuit qui / Tanquam homine. Nefas esse ducebant serpentes, qui ex vicinis paludibus nascebantur, occidere. Quorum tanta increvit multitudo, ut civitatem eam deleverint teste etiam Plinio. Potest igitur et hinc ortum videri vulgare dictum Amyclas silentio periisse, quod Pythagorici dogmatis observatio perniciem illis attulerit, quorum primum est ἐχεμυθία, id est silentium, quod in quinquennium indicebat iis, qui suae philosophiae vellent initiari, sicuti declarat A. Gellius. Porro quod ait Servius Lacones Pythagoricae fuisse factionis, non recordor apud alium auctorem legisse me, nisi quod Plutarchus in Symposiacis tradit Tyrrhenos hujus philosophi decretis usqueadeo fuisse addictos, ut etiam ea, quae ille symbolis illis praecepit, ridicula superstitione soliti sint observare. Aut igitur ex his erant Amyclaei aut ejusdem instituti sectatores. Meminit de Amyclarum silentio Sillius Italicus: Quasque evertere silentia Amyclae. Meminit et Catullus, nisi fallit inscriptio carminis de vere, quod nuper nobis Aldus Manutius noster exhibuit, in antiquissima quadam Galliae bibliotheca repertum: Sic Amyclas dum tacebant, perdidit silentium. Proverbium ad varios usus accomodare licebit, veluti si ubi quis pecuniam creditam perdidisset, quod non apellasset debitorem, aut jure praescriptionis, ut vocant, excidisset a possessione, Amyclarum silentium appelles, aut si quis audacius agens causam suam jussusque tacere respondeat: Σὰς Ἀμύκλας ἡ σιγὴ ἀπώλεσεν. Hoc inutile silentium Graeci vocant δυσωπίαν atque huic diversum vitium ἀδολεσχίαν. De utroque extant Plutarchi praecepta. 802. I, IX, 2. Timidior es prospiciente Δειλότερος εἷ τοῦ παρακύπτοντος, id est Formidolosior es eo, qui prospectat. Dicitur in hominem supra modum pavidum. Id ortum aiunt ex hujusmodi fabula. Quidam natura timidus audita Herculis fama abdiderat se prae metu in specum quendam; deinde cum aliquando prospectaret et Herculem forte fortuna praetereuntem vidisset, immodico metu exanimatus est ac protinus diriguit in saxum versus, quod adhuc visitur specie viri velut a specu prospicientis. Unde τὸν παρακύπτοντα, saxum illud vocant. Suidas auctor meminit et Zenodotus, quemadmodum et mox sequentis. 803. I, IX, 3. Timidior Pisandro Δειλότερος Πεισάνδρου, id est Timidior Pisandro. Dicebatur olim et hoc in immodice formidolosos. Aiunt autem Pisandrum fuisse quempiam prodigiosa timiditate, adeo ut anxius esset, ne suam ipsius animam alicubi videret, quae se vivum reliquisset. Idem videtur esse cum illo Ciceronis: Umbram suam metuere. 804. I, IX, 4. Diomedea necessitas Διομήδειος ἀνάγκη, id est Diomedea necessitas. De iis, qui vi adacti non sponte quid faciunt. Usurpatur a Platone libro de republica sexto: Διομηδεία λεγομένη ἀνάγκη ποιεῖν αὐτῷ πάντα ἃ ἅν οὗτοι ἐπαινῶσι, id est Diomedea, ut dicitur, necessitas est facere omnia, quaecunque isti probarint. Quidam originem adagii referunt ad Thracium illum Diomedem, qui solitus fertur hospites suos compellere, ut filiabus suis deformissimis rem haberent, quo facto eosdem interimebat. Unde fabula spargit Diomedis equas homines pabuli vice esitare solitas, videlicet filias a viris agitatas equas appellans. Et sane in hunc sensum interpretatur Aristophanis enarrator in Concionatricibus, ubi versus hic habetur: Καὶ ταῦτ’ ἀνάγκη μοὐστί; Διομήδειά γε. Quaerit adolescens, num qua sit necessitas sibi sectari anum. Respondet illa esse et quidem Diomedeam. Alii referunt ad Diomedem, ducem Graecorum, hujusmodi commentum adferentes: cum Diomedes et Ulysses communi opera sublato Palladio redirent noctu, Ulysses, quo facti gloriam in se unum transferret, destinabat occidere Diomedem praecedentem ac Palladium secum portantem. Itaque cum ensem in caput illius a tergo vibrasset, Diomedes animadversa ad lumen lunae gladii umbra subtraxit se plagae correptumque Ulyssem vinctis manibus praecedere compulit gladio lato subinde caedens illius tergum. Hinc Diomedea necessitas. Hujusmodi fere Suidas ac Zenodotus. 805. I, IX, 5. Ad pristina praesepia Εἰς ἀρχαίας φάτνας, id est Ad pristina praesipia. In eos dicebatur, qui e vita quapiam lautiore excussi ad pristinam tenuitatem rediguntur. Aut contra de iis, qui restituuntur in pristinam fortunam, unde exciderant, aut qui ad solitum contubernium sese recipiunt. Translatum ab animantibus, quibus nota familiariaque preasepia gratissima solent esse. Usurpavit et Plautus in Curculione: Tormento non retineri potuit ferreo, Quin reciperet se huc esum ad prasepim suam. 806. I, IX, 6. Alia vita, alia diaeta Ἄλλος βίος, ἄλλη δίαιτια, id est Alia vita, alia vivendi ratio. In eos quadrabit, qui commutata in melius fortuna pariter et vitae rationem moresque commutant. Translatum ab iis, qui lautius incipiunt vivere, ubi res lautior obtigit. Huc allusit Artistophanes in Pluto, cum ait: Ἔπειτα πλουτῶν οὐκέθ’ ἥδεται φακῆ· Πρὸ τοῦ δ’ ὑπο τῆς πενίας ἅπαντα κατήσθιεν, id est Dein divitem factum nihil jam lens juvat; At pauper antehac devorabat quaelibet. De juvene jam anum amicam fastidiente postea quam desiisset egere. Allusit huc Horatius: Non eadem est aetas, non mens. 807. I, IX, 7. Per medium anulum traharis oportet Διὰ δακτυλίου δεῖ σε ἑλκυσθῆναι, id est Per anulum trahendus es. In eum quadrabit, qui sit vehementer extenuato gracilique corpore seu morbo seu cura seu studio seu qua alia re. Aristophanes in Pluto: Διὰ δακτυλίου μὲν οὖν ἔμεγ’ ἅν διελκύσαις, id est Itaque profecto per anulum me traxeris. Verba sunt anus volentis se videri usqueadeo maceratam atque exhaustam dolore, ut per anulum trahi posset. Equidem opinor adagium esse sumptum a lusu, quo ovum aceto maceratum per anulum trahitur. Cujus rei meminit Plinius lib. X., cap. LX. Magicum erat aliquid per anulum traiicere. Nam cerebrum caprae per anulum aureum trajectum, prius quam lac daretur infantibus, instillabatur contra comitiales caeterosque infantium morbos, veluti testatur idem libro vigesimooctavo, capite decimo. 808. I, IX, 8. Anus bacchatur Γραῦς βακχεύει, id est Anus bacchatur. In eos dici solitum, qui praeter aetatem indecore lasciviunt. Nam Bacchanalium licentia juvenculis utcumque permittitur, aniculis certe foedissima est. Quandoquidem insaniae species est aut vetulam amare aut potare aut choros ducere aut reliquis puellaribus lusibus indulgere. 809. I, IX, 9. Anus hircissans Γραῦς καπρῶσα, id est Anus hircissans. De anu adhuc intempestiva libidine prurienti et, ut ait Plautus, catulliente. Aristophanes in Pluto: Ἀλλ’ ἠπίστατο Γραὸς καπρώσης τἀφόδια κατεσθίειν, id est Verum noverat Anus caprissantis vorare viatica. De juvene, cui anus libidinosa omnia suppeditabat, quo vicissim ab illo voluptatem auferret. Nota est hircorum libido odorque, qui et subantes consequitur. 810. I, IX, 10. Flere ad novercae tumulum Πρὸς τὸν μητρυιῆς τάφον δακρύειν, id est Ad novercae tumulum lachrymari, est simulare gestu dolorem, cum re gaudeas. Neque enim consentaneum est privignum moleste ferre novercae mortem, nihilo secius tamen officii causa nonnunquam ad tumulum illachrymat. Quod idem de divitis haeredibus non inconcinne dicetur, in quos extat Publianus ille mimus cum primis elegans: Haeredis fletus sub persona risus est. 811. I, IX, 11. Celerius elephanti pariunt Sunt quibus hoc quoque inter adagia videtur adnumerandum, quod scriptum est apud Plinium Secundum in praefatione Historiae mundi. Nam de grammaticis, inquit, semper expectavi parturiri adversus libellos meos, quos de grammatica aedidi et subinde abortus fecere jam decem annis, cum celerius etiam elephanti pariant. Hactenus Plinius. Itaque cunctationem immodicam et quorundam nimis lenta molimina his verbis licebit significare. Porro de elephantorum partu Plautus in Sticho: Audivi saepe hoc vulgo dicier Solere elephantum gravidam perpetuo decem Esse annos. Huic astipulatur Plinius libro octavo: Decem annis gestare in utero vulgus existimat. Etiamsi Aristoteles biennio parere putat nec saepius quam semel singulos gignere. Theophrastus refert arborem quandam Indicam non ferre ante centum annos. Latinis parturire dicuntur, qui moliuntur animoque destinant aliquid. Proinde licebit adagium etiam in hanc vertere formam Quando tandem paries, obsecro, quod tot jam annos parturis, ut nec elephanti diutius ? 812. I, IX, 12. A mortuo tributum exigere Ἀπὸ νεκροῦ φορολογεῖν, id est A mortuo tributum exigere, dicebantur, qui per fas nefasque divitias undecumque congerunt. Citat Aristoteles libro Rhetoricorum secundo: Κἅν ἀπὸ νεκροῦ φέρει, id est Vel a defuncto vectigal aufert, ostendens dici solitum in eos, qui turpiter undecumque lucrum aucuparentur e rebus minutis ac sordidis veluti Vespasianus e lotio, aut e turpibus velut e lenocinio quaestuque corporis, aut cum a quibuslibet extorquetur: ab amicis, a tenuibus, a mendicis, prostremo vel a mortuis. Probro datum est Romanis principibus quod suffossis Corinthiorum monumentis aera Corinthia sustulerunt, ipso etiam vocabulo rei turpitudinem exprobrante. Nam ad eum sublata modum νεκροκορίνθια, dicta sunt. Attici φόρον vocant emolumentum sive vectigal, quod ex re quapiam fertur, etiam pecuniarium. Qui praedas hujusmodi colligunt φορολόγους appelant, invisum omnibus hominum genus et optime jure invisum. Deductum est autem φόρον a verbo φέρειν, id est ferre, a quo Latinis quoque dictum foenus; qua voce veteres non utebantur nisi de proventu terrae, quae veluti gratissima debitrix pro singulis granis aliquoties centena reddidit. Siquidem praeter naturam est, quemadmodum in Politicis scripsit Aristoteles, ut pecunia pecuniam pariat. At hodie res adeo recepta est apud Christianos, ut contemptis agricolis, quo non aliud hominum genus vel innocentius vel magis necessarium reipublicae, foeneratores propemodum inter ecclesiae columina habeantur, cum usuram prisci quoque mortales illi damnarint, ethnicorum etiam leges moderentur et coerceant, Hebraerorum prorsus interdicant, sanctorum pontificum decreta detestentur ac modis omnibus insectentur. Non quod peculiariter infensus sim foeneratoribus, quorum artem video probe defendi posse, nisi patrum auctoritas olim eam damnasset. Praesertim, si respicias ad horum temporum mores, citius foeneratorem probarim quam sordidum hoc negotiatorum genus, qui technis, mendaciis, imposturis, fucis undecumque venantur lucellum, hic coementes, ut ibi pluris duplo vendant, aut monopoliis expilantes miseram plebem, et tamen hos nihil aliud agentes in vita pene solos honestos ducimus. Opinor hoc proverbium aut idem aut certe vehementer cognatum esse illi, quod alibi retulimus: Αἰτεῖ γε καὶ τοὺς ἀνδριάντας ἄλφιτα, id est Ipsis farinas poscit a statuis quoque. Per jocum enim pro vectigali farinas posuit, quod ad cibum referantur omnia et defunctis signa ponebantur memoriae causa. Proinde qui vectigal hinc quoque corradit, is a mortuis extorquere videtur. Apud veteres autem magna fuit sepulturae religio et sepulchrorum immunitas. Nunc eo processit habendi rabies, ut nihil sit usquam in rerum natura neque sacrum neque prophanum, unde non aliquid foenoris extundatur idque non solum a principibus, verumetiam a sacerdotibus. Olim sub tyrannis etiam, sed rudibus adhuc et nondum satis quid esset tyrannis intellegentibus, vel haec omnium erant communia: maria, flumina, viae publicae, ferae. Nunc optimates quidam, quasi soli sint homines vel dii potius, omnia sibi vindicant. Cogitur miserrimus nauta vel cum periculo cursum flectere et ad insolentissimi praedonis arbitrium quidvis et facere et pati, ceu parum sit infelici cum fluctibus et ventis rem habere, nisi tales quoque tempestates accesserint. Occurrit portus, aliquid extorquetur; transeundus pons est, dandum est. Trajiciendum flumen, sentis principum jus; est tibi sarcinula, redimenda est a sacrilegis illis, et quod his est multo crudelius, miserrimae plebis genius fraudatur et toties decimis ac vectigalibus arroduntur pauperum alimenta. Non est fas ex agris tuis convehere frumentum nisi decimatum. Non molis, non pinsis, nisi rursus arrosum. Vina non importantur, nisi saepius decimata. Non recondis in cellam, nisi dimidium aut certe quadrantem totius precii seces Harpyis illis sceleratissimis. Apud quosdam ex cervisia, quam vocant, plus quam dimidium seponitur principi. Non mactas pecudem, nisi numeres exactoribus, non revendis equum tuo emptum aere, nisi penderis aliquid. Vidi, cum agerem rure Bononiensi Julio jam ejus urbis ditione potito extremae paupertatis agricolas, quibus universae facultates in duobus bubus erant; nam horum labore totam familiam sustinebant pro singulis singulos ducatos dependere. Sunt apud quos liberum non est coire legitimum matrimonium, nisi vectigal solverit. Sed quid ego singula percensere coner ? Vincit omnem eloquentiam istorum rapacitas. Nihil est rerum unde non aliquid exprimant emolumenti. Nec modus est nec finis, quotidie novas exigendi vias excogitant et quicquid semel invasit per occassionem temporis, id mordicus retinent. Haec per se satis odiosa, dum per insolentes ministros odiosius exercentur, non mediocrem invidiam conciliant principibus, sed sese nihil indignum existimant, unde colligatur emolumentum, hoc est unde fames accrescat tenuibus et procerum vel praedonum magis luxuries alatur. Neque desunt, qui e nocentum facinoribus haud mediocrem faciant quaestum legibus ceu retibus utentes. Jam quis est magistratus, quod officium, quae praefectura, quae non ematur apud complureis ? Denique cum haec tam multa non possint explere vere pertusum dolium, hoc est principum fiscum, bellum praetexitur, colludunt duces, populus infelix ad medullas usque exugitur, perinde quasi principatus nihil aliud sit quam ingens negotiatio. Quanquam autem foedum est Christianos principes in hisce rebus inhumaniores videri quam ulli fuerint ethnici tyranni, tamen aliquanto minus execrandum hoc quam quod apud sacerdotes quoque, quibus oportebat omnem pecuniam esse vilissimam et quorum erat suas doteis gratis acceptas gratis item communicare, nihil non venale est, nihil immune. Quas non tragoedias movent pro suis illis decimis ? quam odiose divexam miseram plebeculam ? Non datur baptismus, hoc est non licet fieri Christianum, nisi numeres atque his praeclaris auspiciis foreis ingrederis ecclesiae. Non comprobant matrimonium, nisi numeres; non audiunt poenitentium commissa, nisi sperent praemium. Sacrificant conducti, non psallunt gratis, non orant gratis, non imponunt manum gratis. Vix procul mota manu benedicunt, nisi dederis. Non consecrant saxum aut calicem nisi data mercede. Quin et illud vere pontificium munus docendi populum quaestu vitiatum est. Denique non impertiunt corpus Christi, nisi numeres. Ut ne dicam interim, quanta messis colligatur ex litibus, ex dispensationibus – sic enim vocant – ex condonationibus, quas vulgus appellat indulgentias, e conferendis sacerdotiis, confirmandis episcopis et abbatibus. Sed quid apud istos gratuitum sit, apud quos emitur et supultura, etiam in alieno solo ? Apud ethnicos miserae plebi stabat commune sepulchrum; erat ubi gratis, quos velles, sepelires. Apud Christianos nec mortuis operiri terra licet, nisi a sacerdote tantulum spacii conduxeris et pro precii modo dabitur locus amplus ac magnificus. Si plurimum numeraris, in templo proxime summum altare licebit putrescere; sin parce dederis, inter plebeios sub dio complueris. Turpe, si precium acciperent oblatum; nunc jus suum vocant et dictu mirum quanta exigant improbitate. Barbarus ille et gentilis Hebron offert Abrahae, ignoto hospiti, gratuitum sepulchri munus et vix adduci precibus potest, ut oblatam accipiat pecuniam; et sacerdotes sepulturae jus vendimus in alieno ? Vel potius quod publicum est, id ceu privatum aere locamus ? Atque hujusmodi messem nulli metunt avidius quam hi, qui nihil serunt populo, sed toti sibi vivunt aut certe principi. Alii cantionem illam nobis occinunt: Dignus est operarius mercede, perinde quasi nihil intersit inter episcopum et conductum militem aut fossorem. Serviles operae praemio pensantur. Pincipum et sacerdotum munus sublimius est, quam ut mercede sit aestimandum. 813. I, IX, 13. Larus parturit Κέπφος ὠδίνει, id est Cepphus parturit. Antiquitus dicebatur in eos, qui pollicerentur ingentia, nihil dignum promissis exhiberent. Aiunt cepphum sive cemphum aviculam esse stupido ingenio, unde et in proverbium stoliditatis abiit. Quam nonnuli larum appellant, alii, quorum est Theodorum Gaza, fulicam vertunt, eam vivere spuma marina, plumis ac pennis esse copiosis, corpore pusillo, cum parturit vociferari. Hinc naturam proverbium Larus parturit, ubi quis magna prae se fert pusilla praestiturus. Haec ferme scribit interpres Aristophanis in comoediam Pacem. Hesychius tradit esse avem levissimam circa mare versantem, quae facile vento moveatur eoque hominem inconstantem ac levem cepphon dici. Plinius lib. VIII, cap. Decimonono meminit cephi quadrupedis, quod Pompeius ex Aegypto deportatum Romanis ostenderit, cujus pedes posteriores humanis pedibus, priores manibus erant similes. Id negat postea Romae visum. Verum id quidem nihil ad proverbium. 814. I, IX, 14. Parturiunt montes, nascetur ridiculus mus Ὤδινεν οὖρος, εἷτα μῦν ἀπέκτεκεν, id est Mons parturibat, deinde murem prodidit. Senarius proverbialis dici solitus in homines gloriosos et ostentatores, qui magnificis promissis tum vultus vestitusque auctoritate miram de se movent expectationem, verum ubi ad rem ventum est, meras nugas adferunt. Utitur hoc adagio Lucianus in libello, cui titulus Quemadmodum oporteat historias conscribere. Dicit enim sic reclamari a vulgo in Cupidinem Herculis aut Titanis personam assumentem ὤδινεν ὄρος. Athenaeus in Dipnosophistis libro decimo quarto refert, quod Tachas, rex Aegyptiorum, hujusmodi scommate tetigerit Agesilaum, Lacedaemoniorum regem, cum ad eum venisset suppetias illi laturus in bello: Ὤδινεν ὄρος, Ζεὺς δ’ ἐφοβεῖτο, τὸ δ’ ἔτεκεν μῦν, id est Parturiit mons, Jupiter autem metuit, et ille peperit murem. Erat autem Agesilaus pusillo corpore. Porro dicto offensus respondit: Υανήσομαί σοι ποτὲ καὶ λέων, id est Atqui aliquando tibi videbor leo. Post evenit, ut exorta seditione apud Aegyptios, cum Agesilaus non adesset regi, coactus sit ad Persas fugere. Porro Graecis videtur esse carmen anapesticum. Utitur et Horatius in Arte poetica: Quid dignum tanto feret hic promissor hiatu ? Parturient montes, nascetur ridiculus mus. Porphyrion ex Aesopi apologo quopiam natum existimat; is fertur ejusmodi. Cum olim quidam rudes atque agrestes homines viderent in monte terram intumescere moverique, concurrunt undique ad tam horrendum spectaculum expectantes, ut terra novum aliquod ac magnum portentum aederet monte nimirum parturiente foreque, ut Titanes rursum erumperent bellum cum diis redintegraturi. Tandem ubi multum diuque suspensis attonitisque animis expectassent, mus prorepsit e terra moxque risus omnium exortus. 815. I, IX, 15. Aureos montes polliceri Φρυσᾶ ὄρη ὑπισχεῖσθαι, id est Aureos polliceri montes. Proverbialis hyperbole de iis, qui immensa promittunt spesque amplissimas ostentant. A Persarum arrogantia ducta, qui propter auri venas montes aureos jactabant. Plautus in Sticho: Neque ille sibi mereat Persarum Montes, qui esse aureis perhibentur. Atque idem in Milite in eandem sententiam dixit argenti montes: Tum argenti montes non massas habet. Terentius in Phormione: Is senem per epistolam Pellexit, modo non montes auri pollicens. Quo quidem loco illud obiter admonendum arbitror, quod opinor vulgus interpretum latere modo non dictum pro eo, quod est apud Graecos μονονουχί, id est tantum non. Id perinde valet quasi dicas propemodum. Nam tantum non Graecanico more reperies tum apud Livium tum apud Suetonium neque semel apud Valerium Maximum. Apuleius in prima actione Apologiae suae: Qui si est avaritia egenus et ad omne lucrum inexplebilis, nec montibus auri satiabitur. Divus Hieronymus in Rufinum: Ut cum montes auri pollicitus fueris, ne scorteum quidem nummum de thesauris tuis proferas. Aristophanes ἐν Ἀχαρνεῦσι: Κἄχεζεν ὀκτὼ μῆνας ἐπὶ χρυσῶν ὀρῶν, id est Menses et octo cacavit in auri montibus. Cacavit dixit pro desedit, lascivia comediae veteris. Phoenix Colophonius apud Athenaeum lib. XII de Nino rege praedivite loquens ex monte fecit mare. Ait: Ὅστις εἷχε χρυσίου πόντον, id est Mare possidens auri. Paulo diversius dixit Salustius in Catilinario: Maria montesque polliceri coepit. At eundem modum Persius: Magnos promittere montes, ut hyperbole magnitudinis sit non in aureis, sed simpliciter in ipsis montibus. 816. I, IX, 16. Ambabus manibus haurire Ἀντλεῖν ἀμφοτέραις, id est Haurire ambabus, subaudi manibus. De iis dici consuevit, qui summo conatu quippiam agunt. Itidem Aristophanes in Equitibus: Κἀμφοῖν χερσὶν / Μυστιλλᾶται τῶν δημοσίων, id est Utraque manu bona dispergens publica sugit. Huic confine est illud Homericum ex Iliados H: Οἷδ’ ἐπὶ δεξιά, οἷδ’ ἐπ’ ἀριστερὰ νωμῆσαι βῶν, id est Novi equidem clypeum dextra laevaque movere. Invenitur et illud: Ἀμφοῖν δωρούμενος, id est Ambabus manibus largiens, id est affatim et prodige aut etiam perbenigne. Plato in Sophista: Καὶ τὸ λεγόμενον οὐ τῆ ἑτέρᾳ ληπτέον, οὐκοῦν ἀμφοῖν χρή, id est: Et quod dici solet, nequaquam altera prendendum manu, quin magis ambabus. Nonnihil ab hac forma recedere videtur, quod scriptum est apud Aristidem in Cimone, qui citat hunc locum ex hymno poetae cujuspiam: Μέγα δ’ ἔστενεν Ἀσία ὑπ’ αὐτῶν Πληγεῖσ’ ἀμφοτέραις χερσὶ κράτει πολέμου, id est Graviter autem gemuit Asia ab illis percussa ambabus manibus robore belli. Vicinius illud, quod est apud eundem in oratione Panathanaica: Ὁ δὲ ἀμφοτέρᾳ τῆ χειρὶ παρῆν ἄγων τοὺς μέχρι τῆς Ἀττικῆς Ἕλληνας ὁμοῦ καὶ βαρβάρους, id est At ille utraque aderat manu ducens usque ad Atticam Graecos simul ac barbaros. Quanquam hoc loco potest etiam citra figuram dictum accipi, ut intelligamus vel de terrestribus pariter ac maritimis copiis vel de barbaris ac Graecis. Quandoquidem et militum manum dicimus ut apud Vergilium: Juvenum manus emicat ardens. De plena manu dictum est alias, quod Graeci dicunt ὀμπνίᾳ χειρί, quasi dicas divite manu, unde et Cererem ὄμπνιον cognominant, quemadmodum nos almam, quod affatim alat, et ὄμπνιον ὕδωρ, quod copiose nutriat. 817. I, IX, 17. Uno ore Uno ore pro summo consensu passim apud auctores obvium est. Terentius: Uno ore omnia / Bona dicere. M. Tullius in sermone De amicitia: Una est enim amicitia in rebus humanis, de cujus utilitate omnes uno ore consentiunt. Seneca, Epistolarum lib. XI, epistola LXXXII: In tanta judiciorum diversitate referendam bene merentibus gratiam omnes uno tibi, quod aiunt, ore affirmabunt. Aristophanes in Equitibus: Οἱ δ’ ἐξ ἑνὸς στόματος ἅπαντες ἀνέκραγον, id est Ore universi clamitant uno simul. Plato libro De legibus primo: Μιᾶ δὲ φωνῆ καὶ ἐξ ἑνὸς στόματος πάντας συμφωνεῖν, id est Una voce et ex eodem ore omneis concinere. Idem libro De republica secundo: Πάντες γὰρ ἐξ ἑνὸς στόματος ὑμνοῦσιν ὡς καλὸν μὲν ἡ σωφροσύνη τε καὶ δικαιοσύνη, id est Omnes enim uno ore praedicant, quod honesta res sit et modestia et justitia. 818. I, IX, 18. Aquilam noctuae comparas Ἀετὸν γλαυκὶ συγκρίνεις, id est Aquilam noctuae comparas. Martialis in Scazonte: Aquilasque similes facere noctuis quaeris. Aquila visus acerrimi, adeo ut ἀσκαρδαμυκτῶς, id est non connivens, adversus solem intueatur. Et sunt qui tradant hanc avem hoc experimento probare degeresne sint pulli an genuini. Contra noctua solis lumen modis omnibus refugit. Pindarus quodam loco graculos cum aquila confert. 819. I, IX, 19. Congregare cum leonibus vulpes Congregare cum leonibus vulpes est res impares dissimilesque permiscere. Martialis: Quid congregare cum leonibus vulpes ? Vulpes dolis nititur, leo viribus fidit. Quanquam utrunque conjunxit Pindarus indicans virum fortem leonem oportere praestare in exhauriendis certaminum laboribus, vulpem in consiliis. Sic enim in Isthmiis scribit: Σόλμᾳ γὰρ ἐοικὼς Θυμὸν ἐριβρεμετᾶν θηρᾶν λεόντων Ἐν πόνῳ μῆτιν δ’ ἀλώπηξ, id est Animo similis frementibus leonibus In ferendis laboribus, consilio vero vulpes. 820. I, IX, 20. Aquila in nubibus Ἀετὸς ἐν νεφέλαις, id est Aquila in nubibus, plerique interpretantur de re magna quidem illa, sed quam non facile assequaris; alii de iis, qui longe reliquis praecellunt. Aristophanes in Equitibus: Ὧιπερ ἥδομαι, Ὡς ἐν νεφέλῃσιν αἰετὸς γενήσομαι, id est Gaudeo istoc nomine, Quod aquila fiam in nubibus videlicet. Verba sunt populi Atheniensis promittentis sibi futurum, ut orbi universo imperet. Et paulo inferius in eadem comoedia tanquam oraculum pronuntiatur: Αἰετὸς ὡς γίγνει καὶ πάσης γῆς βασιλεύεις, id est Quippe aquila es terraeque omnem dominaris in orbem. Dicuntur et haec de populo Atheniensi, nisi forte placet allusio ad spes hujus principatus inanes. Rursum in Avibus: Αἰετὸς ἐν νεφέλῃσιν γενήσεαι, id est Aquila in nubibus fies. Interpres admonet alludere poetam ad oraculum quondam Atheniensibus redditum, quo praedicebatur futurum, ut Athenienses tanto intervallo reliquas urbes superarent, quanto aquila in nubibus reliquis avibus esset sublimior. Pindarus item in Nemeis, quem locum modo attigimus, se vocat aquilam, Bacchylidem aemulum graculum, videlicet quod illum immenso vinceret intervallo: Αἰετὸς ὠκὺς ἐν πετανοῖς Ὃς ἔλαβεν αἷψα, τηλόθεν μεταμαινόμενος, Δαφοινὸν ἄγραν ποσί· Κραγέται δὲ κολοιοὶ ταπεινὰ νέμονται. Quorum carminum haec est sententia: Aquila pernix inter volucres, quae repente advolans eminus corripuit cruentam praedam. Loquaces autem graculi humi pascuntur. 821. I, IX, 21. Volantia sectari Huic affine est, quod usurpat Aristoteles tertio τῶν Μετὰ τὰ φυσικά libro: Σὰ πετόμενα διώκειν, id est Volantia sectari. Loquitur autem de vehementer obscuris et quae difficillimum sit, pervestigare. Cui non dissimile est illud: Est aliquid quo tendis et in quod dirigis arcum ? An passim corvos sequeris testaque lutoque ? De iis, qui nullum certum vitae scopum sibi proponunt, sed ex tempore vivunt ad quamvis occassiones mutabiles. 822. I, IX, 22. Ibyci grues Αἱ Ἰβύκου γέρανοι, id est Ibyci grues, Graecis in proverbium abierunt, quod dici consuevit, quotiens sceleribus novo quodam et improviso casu proditis scelesti poenas dant iis, quos laeserunt. Id ex hujusmodi quodam eventu natum memorant. Ibycus poeta quidam, cum in latrones incidisset jam occidendus, grues forte supervolantes obtestatus est. Aliquanto post tempore, cum iidem latrones in foro sederent rursumque grues supervolarent, per jocum inter se susurrabant in aurem: Αἱ Ἰβύκου ἔκδικοι πάρεισιν, id est Adsunt Ibyci ultores; eum sermonem assidentes in suspicionem rapuerunt maxime desiderato jam pridem Ibyco. Rogati quidnam sibi vellet ea oratio, haesitanter atque inconstanter responderunt; subjecti tormentis facinus confessi sunt. Atque ita velut gruum indicio poenas Ibyco dederunt ac potius suo ipsorum indicio, ut dicitur, perierunt. Hujusmodi ferme Plutarchus in commentario De futili loquacitate. Meminit hujus adagii Ausonius in monosyllabis: Ibycus ut periit, vindex fuit altivolans grus. Extat super hac re Graecum epigramma titulo Antipatri, quod non gravabimur adscribere: Ἴβυκε, ληϊσταί σε κατέκτανον ἔκ ποτε νήσου Βάντες ἐρημαίην ἄστιβον ἠϊόνα, Πόλλ’ ἐπιβωσάμενον γεράνων νέφος, αἵ τοι ἵκοντο Μάρτυρες ἄλγιστον ὀλλυμένῳ θάνατον. Οὐδὲ μάτην ἰάχησας, ἐπεὶ ποινῆτις Ἐριννὺς Σῶνδε διὰ κλαγγὴν τίσατο σεῖο φόνον Σισυφίην κατὰ γαῖαν, ἰὼ φιλοκερδέα φῦλα Ληϊστέων, τί θεῶν οὐ πεφόβήσθε χόλον; Οὐδὲ γὰρ ὁ προπάροιθε κτανὼν Αἴγισθος ἀοιδὸν Ὄμμα μελαμπέπλων ἔκφυγεν Εὐμενίδων. Vertissem et hos versus meo more, ni commodum Petrus Aegidius Antuerpiensis, hospes meus, imo Pylades meus et si quid hoc quoque usquam est amicius, jam latinos fecisset ac mea quidem sententia feliciter. Eos ascribam simul et hoc laboris illibenter effugiens et incomparabilis amici mentionem cupide arripiens: Quondam ad desertum venientes, Ibyce, littus Vitam praedones eripuere tibi, Saepe gruum nubem imploranti, quae tibi testes Advenere, necis cum morirere tuae. Attamen haud frustra siquidem clangore volucrum Sisyphio caedem est Eumenis ulta solo. Latronum genus heu cupidum lucri atque rapinae Cur vos nequaquam terruit ira deum ? Quando nec Aegisthus, vatem qui occiderat olim, Atrarum occursus fugerat Eumenidum. Meminit hujus poetae Marcus Tullius libro Tusculunarum quaestionum quarto, cujus poema maxime lascivum fuisse testatur. 823. I, IX, 23. Veriora iis, quae apud Sagram acciderunt Ἀληθέστερα τῶν ἐπὶ Σάγρᾳ, id est Veriora iis, quae apud Sagram acciderunt. Dictum olim in incredulos quique non nisi magno malo docti credunt. Refertur a Strabone libro Geographiae sexto. Post Locros, inquit, Sagra fluvius labitur, in cujus ripa Castoris et Pollucis arae sitae sunt, ad quas decem Locrorum milia una cum Rheginis adversus Crotaniatas numero centies ac tricies mille Marte collato victoriam reportarunt. Ex quo eventu natum est in incredulos adagium: Ἀληθέστερα τῶν ἐπι Σάγρᾳ, id est Veriora iis, quae apud Sagram acciderunt. Addidere plerique quo die certamen initum est iis, qui in Olympiis erant, eum belli eventum nuntiatum fuisse; tanta celeritate nuntiatae pugnae veritas comperta est. Meminit hujus pugnae Justinus libro XX, tametsi de numero occisorum a Strabone dissentit. Meminit et Eustathius in Boeotiam Homeri additque dici solitum de rebus verissimis quidem illis at non creditis. Postremo meminit et M. Tullius libro De natura deorum II: Nam de Sagra, inquit, Graecorum etiam est vulgare proverbium, qui quae affirmant certiora esse dicunt quam illa quae apud Sagram. 824. I, IX, 24. Rudem accipere. Rude donare Rudem accipere pro dimitti a munere. Rude donare pro dimittere crebriter apud idoneos auctores obvia sunt. Inde ducta metaphora, quod antiquitus gladiatores, quibus permissum erat a gladiatorio munere cessare, rude donati dicebantur. Ea cessatio dabatur virga, quam rudem appellabant; unde hoc modo dimissi rudiarii vocantur. Proinde quicunque a munere quovis in otium restituuntur vel ob aetatem vel ob imbellicitatem, rudem accepisse dicentur. Horatius in prima epistola: Spectatum satis et donatum jam rude quaeris, Maecenas, iterum me antiquo includere ludo ? Item Juvenalis: Ergo sibi dabit ipse rudem, si nostra movebunt Consilia. Ovidius: Sic igitur tarda vires adimente senecta, Me quoque donari jam rude tempus erat. M. Tullius Philippicarum secundo: Tam bonus gladiator rudem tam cito accepisti ? Lepidior erit metaphora, si longule traducatur, veluti si quis adhortetur quempiam, ut a studiorum laboribus abstineat sibique rudem impartiat, aut qui vitam aulicam reliquerit, eum aulicae vitae rudiarium appellemus. Huic ferme contrarium videtur quod ait Fabius acutae eloquentiae candidatus, quamquam equidem hoc loco legendum arbitror avitae pro acutae, et bonarum litterarum candidatus. Nam candidati proprie dicuntur, qui magistratum ambiunt. Quod si transferatur alio, transibit in proverbii speciem. 825. I, IX, 25. Mali corvi malum ovum Κακοῦ κόρακος κακὸν ὠόν, id est Mali corvi malum ovum. Apte usurpabitur, quoties a malo praeceptore discipulus malus profiscitur, ex improbo patre filius improbus, ex patria illaudata vir illaudatus, denique facinus sceleratum ab homine scelesto. Metaphoram alii referunt ad naturam animantis, quae nec ipsa est idonea cibis humanis nec ovum parit ad quicquam utile. Sunt qui dicant fieri, ut coruorum pulli parentes ipsos devorent, si forte non pascant illos ad satietatem et hinc ductum adagium. Alii malunt ad hujusmodi fabulam referre. Corax quidam primus Syracusis post mortem Hieronis instituit artem rhetoricen mercede profiteri. Cum hoc adolescens quidam Tisias hac lege pactus est, ut tum demum mercedem persolveret, ubi jam artem perdidicisset. Dein ubi jam arte cognita praemium reddere cunctaretur, Corax in jus discipulum vocat. Ibi juvenis hujusmodi dilemma proponit. Percontanti, quis esset artis finis, ubi Corax respondisset persuadere dicendo, Age, inquit, si persuadeo judicibus me nihil debere, non reddam, quia vici causam; sin minus persuadeo, non reddam, quia non perdidici artem. At Corax Tisiae dilemma tanquam vitiosum et ἀντιστρέφον in discupulum et retorsit ad hunc modum: Imo, inquit, si persuades, dabis, quia tenes artem et debes ex pacto; sin minus, dabis, quia sententiis judicum damnatus. Quod commentum tam vafrum tamque callidum ubi judices audissent, admirati versutiam adulescentis succlamarunt: Κακοῦ κόρακος κακὸν ὠόν. Sunt qui narrent hoc succlamatum a corona circunstantium, cum alter alteri litem intenderet. Hujusmodi ferme leguntur in Prolegomenis in Hermogenis rhetoricen. Ex hac fabula, ni fallor, efficta est ea, quam narrat A. Gellius in Noctibus Atticis libro quinto, capite decimo de Protagora Sophista et hujus discipulo Evathlo. Quae tametsi longiuscula est et in promptu sita, tamen quod omnium lepidissima videatur, non pigebit ascribere. Gellius igitur ostenso vitioso dilemmate, quod antistrephon vocant, propterea quod totidem verbis possit in adversarium retorqueri. Quale est, inquit, provulgatum illud, quo Protagoram sophistarum acerrimum usum esse ferunt adversus Evathlum, discipulum suum. Lis nanque inter eos et controversia super pacta mercede haec fuit. Evathlus, adolescens dives, eloquentiae discendae causarumque orandi cupiens fuit. Is in disciplinam Protagorae sese dedit daturumque promisit mercedem grandem pecuniam, quantam Protagoras petiverat. Dimidiumque ejus dedit jam tunc statim, prius quam disceret, pepigitque, ut reliquum dimidium daret, quo primo die causam apud judices orasset et vicisset. Postea cum diutule auditor assectatorque Protagorae fuisset et in studio quidem facundiae abunde promovisset, causas tamen non reciperet tempusque jam longum transcurreret et facere id videretur, ne reliquum mercedis daret, capit consilium Protagoras, ut tum existimabat astutum: petere instituit ex pacto mercedem, litem cum Evathlo contestatur. Et cum ad judices conjiciendaeque consistendaeque causae gratia venisset, tum Protagoras sic exorsus est: Disce, inquit, stultissime adulescens, utroque in modo fore, uti reddas, quod peto, sive contra te pronuntiatum erit sive pro te. Nam si contra te lis data erit, merces mihi ex sententia debebitur, quia ego vicero; sin vero secundum te judicatum erit, merces mihi ex pacto debebitur, quia tu viceris. At ea respondit Evathlus: Potui, inquit, huic tuae ancipiti captioni isse obviam, si verba ipse non facerem atque alio patrono uterer. Sed majus mihi in ista victoria proludium est, cum te non in causa tantum, sed etiam in argumento vinco. Disce igitur tu quoque, magister sapientissime, utroque modo fieri, uti non reddam, quod petis, sive contra me pronuntiaturum fuerit sive pro me. Nam si judices pro causa mea senserint, nihil tibi ex sententia debebitur, quia ego vicero; sin contra me pronuntiaverint, nihil tibi ex pacto debebo, quia ego non vicero. Tum judices dubiosum hoc inexplicabileque esse, quod utrinque dicebatur, rati, ne sententia sua, utramque in partem dicta esset, ipsa sese rescinderet, rem injudicatam reliquerunt, causam in diem longissimum distulerunt. Hactenus Gellius. Quid autem ? Annon optimo jure judices hoc saltem sententiae vice pronuntiare debuerunt: Κακοῦ κόρακος κακὸν ὠόν ? Narrat eandem fabulam L. Apuleius in Floridum libris, non dicam copiosius neque enim potest copiosius referri quam a Gellio denarrata est, sed tamen florulentius et, ut ita dixerim, picturatius. Meminit Evathli Aristophanes in Fucis atque item in Acharnensibus. 826. I, IX, 26. Ab impiis egressa est iniquitas Concinit huic Hebraicum illud ex libro Regum primo, cap. XXIV, quod David nominatim etiam pro vetusto proverbio citat: Ab impiis egredietur iniquitas. Significat autem ab improbis semper mali quippiam exoriri, a bonis nihil malorum proficisci. Proinde nihil esse, cur Saul metuat, ne a se occideretur. Hoc facinus impium, non nisi ab impiis esse patrandum, se manus suas regia caede non inquinaturum. Porro proverbium, si quem hoc quoque juvabit, Hebraeo sermone pronuntiatur ad hunc modum מרֵשְעָיִם יצֵאֵ רשֶעַ. Quandoquidem habent hoc peculiare pleraque proverbia, ut in ea lingua sonari postulent, in qua nata sunt; quod si in alienum sermonem demigrarint, multum gratiae decedat. Quemadmodum sunt et vina quaedam, quae recusent exportari nec germanam saporis gratiam obtineant, nisi in his locis, in quibus proveniunt. Idem propemodum dicitur apud Graecos versu proverbiali: Γνώμης γὰρ ἐσθλῆς ἔργα χρηστὰ γίγνεται, id est Probis ab animis facta promanant proba. 827. I, IX, 27. Lemnium malum Λήμνιον κακόν, id est Lemnium malum, de malis immensis ac miserandis. Historia unde natum adagium, varie narratur neque magni refert eam anxie persequi. Herodotus in Eratone et proverbii et historiae meminit in hanc ferme sententiam. Pelasgi ex Attica per vim expulsi Lemnon incolebant. Hujus injuriae cum poenas de Atticis sumere cuperent probeque cognitos haberent dies festos ac ceremonias illorum, collocatis insidiis uxores Atheniensium abduxerunt, cum Minervae sacra facerent in Braurone, hisque in Lemnum navigio asportatis concubinarum vice sunt abusi. Caeterum mulieres cum plurimos liberos parerent, omneis et Atticis moribus instituerunt et Attice loqui docuerunt. Ita factum est, ut nec miscere conjugia cum puellis Pelasgicis vellent et, si quando Pelasgus quempiam pulsare conaretur, omnes conglobati Attici huic suppetias ferrent. Breviter adeo invalescebat pubes Attica, ut plerisque in rebus priores tenere videretur. Quare visum est Pelasgis, ut filios ex Atticis mulieribus susceptos trucidarent. Idque perfecerunt occisis una et matribus; deinde sterilitate, orbitate, pestilentia reliquisque plurimis adacti malis Delphicum oraculum consulverunt, qua via calamitatibus levari possent. Hinc igitur ait per omnem Graeciam increbuisse proverbium, ut ingentia miserandaque mala Lemnia dicerentur. Partim igitur hinc natum adagium putat partim illinc, quod aliquando Lemniae mulieres graveolentia maritorum offendae, eos universos sustulerunt auxilio Thoantis. Cujus rei meminit et Euripides in Hecuba: Καὶ Λῆμνον πτεροῦ ἄρδην ἀρσένων ἐξῴκισαν, id est Maresque Lemno sustulere foeminae Funditus. Item Seneca in Agamemnone: Et scelere Lemnon nobilem. 828. I, IX, 28. Cicadam ala corripuisti Σέττιγα πτεροῦ συνείληφας, id est Cicadam ala corripuisti. In eos, qui quempiam provocant minime ex usu suo. Lucianus in Pseudologista scribit Archilochum, poetam iambographum et ad maledicendum egregie instructum, ad hunc modum respondisse cuidam, a quo fuerat convicio provocatus: Σὸν τέττιγα πτεροῦ σενείληφας. Est autem hujus insecti mira quaedam et prodigiosa loquacitas maxime effervescente sole. Plinius negat iis vocem esse, sed stridorem cum tractu, eumque sonum emittit non alis quemadmodum muscae, apes, culices. Nam iis stridor simul cum volatu desinit, at cicadae si presseris alas, vehementius etiam perstrepsit. Sed in pectore subesse ait duos specus attrituque membranae mobili accedente spiritu per hos e visceribus sonum aedi. Ergo quemadmodum si cicadam natura garrulam ala prehendas, clarius obstrepit, ita si poetico homini praebeas occasionem simultatis, non modo non tacebit, sed clarius obstrepet et omnem bilem chartis illinet atris. Proinde Platonem aiunt admonuisse, ne quis hominem poetam sibi faceret inimicum. Et Horatius genus irritabile vatum dixit. 829. I, IX, 29. Tenedia bipennis Σενέδιος πέλεκυς, id est Tenedia securis. Conveniet aut in eos, qui nimium severe judicant ac puniunt, aut qui celeriter expediunt controversias et litium ambiguitates. Inde translatum, quod olim rex Tenedi securim gestans lites audire consuevit causaque judicata protinus eum, qui fecisset injuriam, securi percutere, aut quod Tenedius quidam rex legem tulit in adulteros, ut utriusque corpus securi concideretur, ejusque legis exemplum etiam in filium aedidit. Proinde in nomismate jusisse insculpi altera ex parte securim, altera duos vultus ex eadem cervice prominentes. Cujus rei meminit et Stephanus in urbium catalogo. Plutarchus in commentario De Pythiis oraculis ostendit securim typum atque insigne fuisse Tenediorum, idque propter cancros, qui sunt apud illos in loco, qui dicitur Asterium. Verba Plutarchi, si quis forte requiret, sunt haec: Ὥσπερ Σελινούντιοί ποτε χρυσοῦν σέλινον ἀναθεῖναι λέγονται, καὶ Σενέδιοι τὸν πέλεκυν ἀπὸ τῶν καρκίνων τῶν γινομένων περὶ τὸ καλούμενον Ἀστέριον παρ’ αὐτοῖς· μόνοι γὰρ ὡς ἔοικεν ἐν τῷ χελωνίῳ τύπον πελέκεως ἔχουσι. Lucianus in Philopseude: Σοῦτ’ ἐκεῖνο ἥκειν γάρ μοι νομίσας πέλεκύν τινα κατὰ τῶν ψευσμάτων, id est Ratus enim juxta illud, quod vulgo dici consuevit, securim quandam mihi venisse ad incidenda mendacia. Mihi videtur allusum ad Alexandri Magni factum, qui nodum insolubilem in Midae plaustro ense dissecuit, quemadmodum ostendimus alibi. Meminit et Pausanias in Phocicis, sed originem adagionis ad aliam fabulam refert. Scribit autem securim inter anathemata fuisse monumentum Periclyti, cujus pater Euthymachius Tenedius, qua de re vetusta ferretur fabula. Cycnon filium fuisse Neptuni ac regnasse in Colonis. Porro Colonae erant in terra Trojana contra insulam, cui nomen Leucophrys. Porro cum Cycnus haberet filiam nomine Hemitheam ac filium nomine Tennen ex Proclea (ea fuerat Clytii filia, soror Caletoris, quem Homerus in Iliados Ο tradit interfectum ab Ajace, quod is Caletor in Protesilai navim ignem injecisset); haec igitur cum esset defuncta, huic successit Philonome, Craugasi filia, quae cum adamaret Tennen ac rejecta fuisset, mentitur apud maritum, quod ipsa nolens ab eo fuerit de stupro sollicitata. Cycnus uxoris mendacio persuasus Tennen una cum sorore cistae inclusum abjicit in mare. Caeterum incolumes appulsi sunt in insulam Leucophryn, cui post Tenne nomen versum sit Tenedos. Cycnus tandem ubi comperisset se deceptum, navigat ad filium simul et agniturus errorem suum et veniam deprecaturus. Cum autem appulisset Cycnus et navim ab arbore quapiam aut saxo religasset, Tennes prae iracundia securi funes incidit. Unde proverbium dici coeptum de iis, qui pertinaciter negarent aliquid. Hic est, qui Tenedia securi hoc aut illud incidere posset. Huic non dissimilis historia refertur in proverbio: Tenedius homo. 830. I, IX, 30. Thesaurus carbones erant Ἄνθρακες ὁ θησαυρὸς πέφυκεν, id est Carbones thesaurus erant. In eos competit, qui spe sua frustrantur quique magnificis rebus expectatis meras nugas reperiunt. Ex eventu quopiam natum videtur, quo quispiam thesauri spe fodiens carbones defossos invenit. Eaque res in risum vulgique sermonem abiit. Nam antiquitus carbones in terra defodi solent ad indicandos agrorum terminos, propterea quod, ut testatur in opere De civitate Dei divus Augustinus, nulla res durabilior magisque perpetua quam carbones sub terra defossi. Lucianus in Zeuxide: Σὸ δὲ κατὰ τὴν παροιμίαν ἄνθρακες ἡμῶν ὁ θησαυρὸς ἦσαν, id est Verum juxta proverbium thesaurus noster carbones erant. Rursum in Philopseude: Σὸ γοῦν τοῦ λόγου ἐκεῖνο ἅνθρακες ἡμιν ὁ θησαυρὸς πέφηνας, id est Proinde juxta id, quod dici solet, tu nobis, qui thesaurus credebaris, carbones extitisti. Idem in Timone de auro invento: Δέδια γοῦν, μὴ ἄνθρακας εὕρω ἀνεγρόμενος, id est Vereor itaque, ne expergefactus carbones reperiam. Rursum in Votis: Καὶ ἄνθρακες σοι ὁ θησαυρὸς ἔσται, id est Ac thesaurus tibi carbones fuerint. Alciphron in epistola quadam: Οὐ σποδός μοι πάντες οἱ θησαυροὶ γενήσονται; id est Nonne omnes thesauri mihi cinis erunt ? 831. I, IX, 31. Octapedes Ὄκτάποδες, id est Octapedes, Scythico proverbio dicebantur, qui duos possiderent boves et currum unum. Lucianus in Scytha sive Proxeno: Οἳ παρ’ αὐτοῖς ὀκτάποδες καλούμενοι, id est Qui apud illos octapedes vocantur. Dici poterit per jocum in hominem, qui sibi locuples videatur, vel in eum, cui rusticanae sunt opes. Inter opes enim rusticanas praecipue recenset Hesiodus τὸν βοῦν ἀροτῆρα, id est bovem aratorem. Addit proverbio gratiam allusio ad scorpium, polypum, sepiam et teuthidem, octonis pedibus animantia et ob id Graecis dicta ὀκτάποδα. Scorpius etiam proverbio locum fecit Octapedem excitas. Siquidem hoc animal sub omni lapide dormire dicitur. Suidas ὄκτώπουν scribit per ω non per α. 832. I, IX, 32. Satius est recurrere quam currere male Παλινδρομῆσαι μᾶλλον ἤ δραμεῖν κακῶς, id est Satius recurrere atque uti curras male. Senarius proverbio celebratus, cujus hic est sensus: praestat mutare consilium in melius quam in male institutis pergere. Lucianus asinus sententiam hanc secum voluebat non admodum asininam. Ἔκρινα τοῦτο δὴ τὸ τοῦ λόγου Παλινδρομῆσαι μᾶλλον ἥ δραμεῖν κακῶς, id est Visum est tandem juxta vulgi sermonem Potius recurrere atque currere perperam. Quin et hoc seculo vulgo dicitant non prorsus aberrare eum, qui medio e cursu recurrat, significantes probandos eos, qui mature respiciunt ab stultia. 833. I, IX, 33. Solus currens vicit Μόνος θέων ἐκράτει, id est Solus currens vicit. De iis, qui vincunt nemine contra certante. Translatum a stadiis. Nihil autem est negotii vincere, si nemo tecum certet. Concinne dicetur in eos, qui sibi placent, quasi pulchre causam suam probarint, cum nullus adsit, qui contra disputet. Lucianus in Imaginibus: Ῥᾶστον δέ οἷμαι, τοῦτό ἐστι κατὰ τὴν παροιμίαν, μόνον θέοντα κρατεῖν, id est Haud est difficile, juxta proverbium, cum solus curras, vincere. Affine illi, quod alias recensuimus, Ἐρήμην νικᾶν, id est Desertam causam vincere. Et Ἀνιδρωτὶ νικᾶν, id est Citra sudorem vincere, quorum alibi meminibus. 834. I, IX, 34. Leonem ex unguibus aestimare Ἐκ τῶν ὀνύχων τὸν λέοντα γινώσκειν, id est Ex unguibus aestimare leonem, est ex una quapiam conjectura negotium universum perpendere, ex paucis multa, ex minimis maxima conjicere. Natum videtur adagium a Phidia statuario, qui, sicut narrat Lucianus in Haeresibus, inspecto leonis duntaxat ungui quantus esset totus leo perpendit totumque ex indicio unguis effinxit. Plutarchus in commentario De defectis oraculis videtur ad Alcaeum referre. Sic enim scribit: Οὐ κατ’ Ἀλκαῖον ἐξ ὄνυχος τὸν λέοντα γράφοντας, id est Non Alcaei more leonem ex unguibus depingentes, hoc est ex re minima maxima colligentes. Philostratus in vita Apollonii: ΟἸον ἐξ ὄνυχος ἤδη ὁρῶ, id est Qualem ex ungui jam esse video. Basilius magnus ad Maximum philosophum: Εἰκόνες ὄντως τῶν ψυχῶν εἰσὶν οἱ λόγοι· κατεμάθομεν οὖν σε διὰ τοῦ γράμματος, ὅσον φασὶν ἐξ ὀνύχων τὸν λέοντα, id est Animi imago re vera est oratio. Proinde cognovimus te ex literis non aliter quam leonem, ut aiunt, ex unguibus. Fit autem hoc mathematica ratione, sicuti docet Vitruvius lib. III, ut ex membro vel minimo totius corporis modus colligatur. Quemadmodum Pythagoras Herculani corporis mensuram ex Pisano stadio, quod Hercules suis pedibus fuerat metatus, ratiocinatus est. Sic ex unius arteriae pulsu medici de tota hominis valetudine judicant, sic ex coma aut cingulo aut oculorum nutu totam hominis vitam licet conjicere. Sic ex unica epistola doctrinam omnem aestimamus, ex unico responso totam hominis sapientiam perpendimus. 835. I, IX, 35. Cauda de vulpe testatur Ἡ κέρκος τῆ ἀλώπεκι μαρτυρεῖ, id est Cauda de vulpe testificatur. In eos dici solitum, qui pusilla in re cujusmodi sint, declarant. Est autem vulpi cauda pro corpore major ac pilosior, ut non sit facile celare. Alioqui canis videri possit. Unde quadrabit de exitu declarante cujusmodi fuerint reliqua. Quidam primo agressu agni, in eventu vulpes comperiuntur. 836. I, IX, 36. E fimbria de texto judico Ἐκ τοῦ κρασπέδου τὸ ὕφασμα γιγνώσκω, id est E fimbria textum omne cognosco, hoc est ex uno aliquo pusillo reliquorum facio conjecturam. Translatum a negotiatoribus, qui inspecta texti margine facile de universo cujusmodi sit, judicant. 837. I, IX, 37. De gustu cognosco Ἐκ γεύματος γιγνώσκω, id est Ex degustatione judico, hoc est ex minima experientia. Ductum item a negotiatoribus, qui gustato duntaxat vino aut oleo de reliquo mox pronuntiant. Est enim cujusque arboris foetui suus quidam sapor et indoles et forma quoque peculiaris; quae quoties mutarentur in diversum, pro ostento habitum fuit, ut eleganter Theophrastus in Historia plantarum lib. II, cap. IV. Unde Plinius Ad eum, inquit, gustum tibi reliqua promitto. Seneca: Et gustum tibi dare volui. Et degustationem hujusmodi experientiam vocamus. Haud alienum fuerit huc ascribere, quod Irenaeus refert proverbii nomine, ut discas mare salsum esse, nihil totum ebibere. Siquidem e paucis guttis deprehendere licet, quale sit universum mare. 838. I, IX, 38. Aethiopem ex vultu judico Σὸν Αἰθίοπα ἐκ τῆς ὄψεως γιγνώσκω, id est Aethiopem ex ipso vultu cognosco. Praefert quisque aliquo signo, cujusmodi sit moribus. Prae se fert enim Aethiops nigore vultus, intortis capillis, labris tumentibus, dentium candore, patriam suam. Nam vestem mutare potest Aethiops, faciem non potest. 839. I, IX, 39. De fructu arborem cognosco Ἐκ τοῦ καπροῦ τὸ δένδρον γιγνώσκω, id est E foetu cognosco arborem, e factis hominem judico. Quae paroemia etiam in Evangelicis litteris extat, quemadmodum ostendimus in operis initio. Vestis sordida, rasus vertex, jejunium, oratio, frons tetrica folia sunt, quae saepenumero mentiuntur, quemadmodum illa ficus mentita est Christo, sed pro Christi gloria patienter tolerare infamiam, bene velle malevolis nec rependere injuriam, fructus est arboris bonae. Haec si quis constanter et alacriter praestat, arguunt animum sincerum. Nam simulatio nec diuturna potest esse nec fieri potest, quin alicunde cedens naturae prodat animi morbum. 840. I, IX, 40. In tenebris saltare Ἐν τῷ σκότῳ ὀρχεῖσθαι, id est In tenebris saltare, est rem gerere clanculum nullo teste nulloque judice. Translatum ab iis, qui choros ducunt, quos in tenebris nemo queat dijudicare rectene an secus movebant pedes. Lucianus in Sectis: Ἐν σκότῳ, φασίν ὀρχοῖμεθα, id est In tenebris, ut aiunt, saltaremus. Quibus ex verbis videtur adagium dici posse etiam in illos, qui temere nulloque judicio, nulla certa ratione rem agunt. Sentit etiam Lucianus nos philosophia destitutos, tanquam in tenebris saltaturos, ut quicquid in manus venerit, id esse credamus, quod quaerebatur. Apparet huc tacite allusisse Platonem libro De republica octavo: Ἵνα μὴ σκοτεινῶς διαλεγώμεθα, πρῶτον ὁρισώμεθα, id est Ne tenebrose disseramus, prius definiamus. Nam qui confuse disputat, velut in tenebris saltat. 841. I, IX, 41. Areopagita Ἀρειοπαγίτης, id est, Areopagita. De tristi severoque dicebatur aut etiam de judice vehementer incorrupto. Invenitur et Σκυθρωπότερος Ἀρειοπαγίτου, id est Tristior Areopagite. Athenis summa erat Areopagitarum auctoritas. Hi erant judices, qui de capitalibus causis pronuntiabant tanta integritate, ut noctu atque in tenebris, non interdiu neque luci causas cognoscerent, quo non dicentes, sed duntaxat, quae dicerentur, spectarent. Id ita esse testatur Lucianus in Sectis. Allusit ad proverbium Cicero ad Atticum libro primo: Senatus Ἄρειος πάγος nihil constantius, nil severius, nil fortius. Idem ejusdem operis libro quarto: Ex quo intellectum treis τοὺς ἀρεοπαγίτας, ambitum, comitia, interregnum, majestatem, totam denique rempublicam flocci non facere. 842. I, IX, 42. Atticus aspectus Ἀττικὸν βλέπος, id est Atticus aspectus, perinde est quasi dicas: os impudens. In eos dicebatur, qui vultu ipso prae se ferebant impudentiam dicendique confidentiam. Nam hoc vitio notati sunt Atticorum mores. Aristophanes in Nubibus: Ἐπὶ τοῦ προσώπου τ’ ἐστὶν Ἀττικὸν βλέπος, id est Ac vultu in ipso aspectus Atticus eminet. Sic enim loquitur Strepsiades de filio Socratica e schola redeunte, quem ex ipsa fronte conjicit malam causam agere posse, quod nescio quid Atticae astutiae simul atque impudentiae praeferret. Quin et Achilles apud Homerum Agamemnonem appellat κυνώπην ob impudentiam. Tales et κυνοβλώπας dici admonet Hesychius. 843. I, IX, 43. Lari sacrificant Ἑστίᾳ θύουσιν, id est Lari sacrificant. In tenaces dicetur, qui de suis nemini quicquam impertiunt, aut in convivas edaces, qui nihil appositis epulis mittunt amicis neque quicquam faciunt reliquum. Nam antiquis religiosum erat ex iis, quae laribus immolabantur, aliquid foras efferre. Huc allusit Aristophanes in Pluto, apud quem Carion Mercurio obsecranti, ut aliquid sibi de sacrificio, quod intus agebatur, impertiant. Ἀλλ’, inquit, οὐκ ἐκφορά id est Efferre nequaquam licet. Item in eadem fabula mulieri volenti pro foribus spargere bellaria: Ἔνδον γε, inquit, παρὰ τὴν Ἑστίαν ὥσπερ νόμος· Οὐδὲν ἐκφέρειν Πρεπῶδές ἐστιν, ἀλλὰ μᾶλλον εἰσφέρειν, id est Intus profecto, ut moris est apud Larem, Nam nefas effere quicquam, inferre sed decet magis. Apud Romanos auctore Plutarcho nefas erat mensam prorsus inanem tolli, vel quod innuerent semper aliquid reservandum in tempus posterum, vel ut assuescerent temperare cupiditati a praesentibus abstinentes, vel ut hoc pacto servorum animos sibi conciliarent, cum quibus mensam aliquo pacto communem habere viderentur, vel quod religiosum haberetur in sacris quicquam vacuum conspici. Porro mensa sacra quaedam res est. Cato libro De re rustica monet, ut villica certis diebus Lari sacrificet pro copia addita foco corona. Huic diversum adagium fingi poterit Σῆ Ἑκάτῃ θύειν, id est Hecatae sacrum facere. Siquidem in hujus deae sacris ii, qui cenam inferebant, ipsi nihil inde gustabant neque quicquam auferebant praeter tumultum et fumum, ut inquit in Symposiacis Plutarchus. Idem fieri consuevit, si quid inferebatur reliquis diis, quos ἀποτροπαίους appellant. Torquebitur in eos, qui aliis consulunt, non sibi, aliis parant opes, ipsi non fruuntur. 844. I, IX, 44. Proterviam fecit Erat hoc religiosum in nonnulis etiam aliis hostiis, ne quid ex sacris epulis relinqueretur, aut si quid reliquum esset, id igni absumeretur, quemadmodum Moyses tradit de agno paschali. Porro id genus sacrificii Romani proterviam appellant. Unde celebratur illud Catonis festiviter dictum in Albidium quendam, qui patrimonium universum luxu absumpserat unis exceptis aedibus, quae incendio conflagrarunt. Proterviam, inquit, fecit, propterea quod ea, quae comesse non potuerit, quasi combussisset. Auctor Macrobius libro Saturnalium secundo. Ad hoc facit quod apud Athenaeum libro VIII, Theocritus Chius Diocli gurgiti, qui devorato pisce calido dixit se coelum exusisse, Unum, inquit, illud tibi superest, ut mare ebibas, atque ita tres res omnium maximas confeceris: terram, mare, coelum. At quoties sumptus superat quaestum nec morbus decedit jam in naturam versus, quid superest, nisi ut ad malas artes vertant sese, quo luxui semper gliscenti suppeditet pecunia ? Atque haec est una non minima pestis Germaniae nostrae, praecipve apud eos, qui nobilitatis titulo gloriantur – quanquam sunt in his, qui nobilitatem fingunt, ut haec faciant impunitius, qui subornant, a quibus vocentur Jonckeri – jactant arces paternas, addunt plumam galero, pingunt clypeum, in quo dextra librans macheram dissecet elephantem. Suscribunt epistolis suis tres litteras: Equ. Si quis sit natus viculo quopiam, puta Ornithoplutus dicto Isocomo, non se scribit Isocomensem, nam id plebeium est, sed Ornithoplutus ab Isocomo. Atque tum sibi jus esse putant indicere bellum, cui visum est. Si legum severitas coerceret talium juvenum intemperantiam, non essent tam multi, quibus supplicia vel infligere cogerentur, vel condonare. Per aleam enim, chartas, scorta, compotationes et otium venitur ad aes alienum, mox ad rapinas et sycophantias. Curritur in militiam, redeunt cum praeda non ab hostibus parta. His rudimentis exercitati nullum horrent facinus. Apud veteres erant leges sumptuariae atque adeo Corinthi, quae civitas erat caeteris corruptior, tamen lex erat opposita sumptuosius quam pro rei familiaris modo viventibus. Eam apud Athenaeum libro sexto Diphilus refert hisce versibus: Σοιοῦτο νόμιμον ἐστί, βέλτιστ’, ἐνθάδε Κορινθίοις, ἵν’ ἄν τιν’ ὀψωνοῦντ’ αεὶ Λαμπρῶς ὁρῶμεν, τοῦτον ἀνακρίνειν πόθεν Ζῆ καὶ τί ποιῶν· κἅν μὲν οὐσίαν ἔχῃ, Ἧς αἱ πρόσοδοι λύουσι τἀναλώματα, Ἐᾶν ἀπολαύειν τοῦτον ἤδη τοῦ βίου. Ἐὰν δ´ ὑπὲρ τὴν οὐσίαν δαπανῶν τύχῃ, Ἀπεῖπον αὐτῷ τοῦτο μὴ ποιεῖν ἔτι. Ὃς δ’ ἅν δὲ μὴ πείθητ´, ἐπέβαλον ζημίαν. Ἐὰν δὲ μηδ´ ὁτιοῦν ἔχων ζῆ πολυτελῶς, Σῷ δημίῳ παρέδωκαν αὐτόν. Ἡράκλεις, Οὐκ ἐνδέχεται γὰρ ζῆν ἄνευ κακοῦ τινος Σοῦτον, συνιεῖς, ἀλλ´ ἀναγκαίως ἔχει Ἢ λωποδυτεῖν νυκτὸς ἥ τοιχωρυχεῖν Ἢ τῶν ποιούντων ταῦτα κοινωνεῖν τισιν Ἢ συκοφαντεῖν κατ´ ἀγορὰν ἥ μαρτυρεῖν Χευδῆ. Σοιοῦτον ἐκκαθαίρομεν γένος, id est Hoc lege cautum est hic apud Corinthios: Si quempiam obsonare semper splendide Videmus, hunc rogamus, unde vivat et Quid faciat operis; si facultates habet, Ut reditus harum solvere expensas queat, Perpetimur illum perfrui bonis suis. Sin forte sumptus superat ea, quae possidet, Prohibemus huic, ne faciat hoc in posterum. Ni pareat, jam plectitur mulcta gravi. Sin sumptuose vivit is, qui nil habet, Tradunt eum tortoribus. Proh Hercules, Nec enim licet vitam absque malo ullo degere Talem scias, sed est necesse aut noctibus Abigere praedam aut fore muros aedium Aut haec patrantum jungier commercio Aut in foro agere sycophantam aut perfidum Praebere testem. Nos genus hoc mortalium Ejicimus haec ex urbe velut purgamina. At hodie Germania in non obscuris civitatibus fert hoc genus nepotes et ganeones, qui non solum nihil habent, verum etiam multis multa debent, neque cuiquam illorum dicitur Heus tu, unde suppetit res tuo luxui ? Quod si fieret, fortasse comperirent esse verum, quod scripsit Diphilus. 845. I, IX, 45. Hic funis nihil attraxit Αὕτη μὲν ἡ μήρινθος οὐδὲν ἔσπασεν, id est Funis quidem iste piscium attraxit nihil. Senarius proverbialis, quo significabant operam frustra sumptam neque ex sententia evenisse, quod quis conabatur. Translatum ab hamato funiculo piscantibus, qui saepe hamum retrahunt inanem. Natum videtur ex fabula Aristophanis, cui titulus Θεσμοφοριάζουσαι, ubi legitur hic senarius. Ad adagium allusit idem in Vespis: Ἀλλ’ οὐκ ἔσπασεν, id est Atqui non attraxit. De eo, qui tetenderat patri laqueum, ne quo exiret. 846. I, IX, 46. Semper tibi pendeat hamus Adsimili metaphora dixit Ovidius in Amoribus: Casus ubique valet, semper tibi pendeat hamus, Quo minime credis gurgite piscis erit. Id est semper experienda fortuna et omnis tentanda occasio. Simile illi Omnem movere lapidem. 847. I, IX, 47. Dives aut iniquus est aut iniqui haeres Divus Hieronymus ad Hedibiam scribit in hunc modum: Unde et illa vulgata sententia mihi videtur esse verissima. Dives aut iniquus aut iniqui haeres. Quod si verum est illud Hesiodium non omnino temere esse, quicquid vulgo dicunt mortales, proverbium hoc haud oscitanter expendendum est iis, qui suis operibus stulte se jactant. Neque enim fere parantur ingentes opes sine fraude. Et aut ipse possessor eas per fas nefasque congessit aut certe successit ei, qui has ea paravit via. Plato libro De legibus V: Ὥστε ὁ λόγος ἡμῖν ὀρθός, ὡς οὐκ εἰσὶν οἱ παμπλούσιοι ἀγαθοί, id est Ita verum est, quod vulgo dicimus admodum divites non esse bonos. Circumfertur apud Graecos et hic versiculus ex Menandri comoediis: Οὐδεὶς ἐπλούτησε ταχέως δίκαιος ὤν, id est Numquam vir aequus, dives evasit cito. Huc respexit ille, qui Syllae jactanti sese dixisse legitur: Quomodo vir bonus esse potes, qui tantas possideas opes, cum a patre nihil tibi sit relictum ? Refert Plutarchus in illius vita. 848. I, IX, 48. Herculanus nodus Ἡράκλειον ἅμμα, id est Herculeus nodus, pro vinculo artissimo atque indissolubili legitur apud eruditos. Seneca ad Lucilium: Unus tibi nodus, sed Herculeus restat. Sic enim vocat syllogismum, qui vix dissolui posset. Quod in eos quadrabit, qui sunt artissima necessitudine copulati. Idque unde sit natum, Plutarchus propemodum indicat in Alexandri vita. Scribit enim Alexandrum Magnum subacto oppido Gordio, Midae regia, visere voluisse plaustrum illud celebre mirando artificio ex corni libro connexum. De quo talis fama apud barbaros increbuerat, ut quisquis ejus nodos explicuisset, ei totius orbis imperium portendi fatis. Alexander ense dissecuit. Aristobulus scribit eum facillime dissolvisse nempe adempto clavo, quo temoni jugum annectitur. Allusit huc Ausonius scribens Paulino suo Nae tu Alexandri Macedonis pervicaciam supergressus es, qui fatalis jugi lora, cum solvere non posset, abscidit et Pythiae specu, quod nefas erat patere, penetravit. Rursus ad eundem in carmine: Ocius illa jugi fatalis solvere lora Pellaeum potuisse ducem reor, abdita opertis Principiis et utroque caput celantia nodo. Nodum autem eum, quem ostendit Hercules, religiosum ac sacrum apud priscos fuissse satis liquet ex iis Plinii verbis, quae sunt in Historia mundi lib. XXVIII, cap VI: Ac vulnera nodo Herculis praeligare, mirum quantum ocior medicina est. Atque etiam quotidiani cinctus tali nodo vim quandam utilem habere dicuntur. Festus Pompeius ostendit antiquitus fuisse morem, ut nova nupta laneo cingulo praecingeretur vincto nodo Herculis, quem vir ominis gratia solvebat in lecto, ut et ipse felix esset in liberis suscipiendis, nam Hercules septuaginta liberos reliquit. Athenaeus libro XI tradit Heracliotas Boeotiae gentem hoc insigni a caeteris distingui, ὅτι ἔπεστιν ἐπὶ τῶν ὤτων αὐτοῖς ὁ λεγόμενος Ἡράκλειος δεσμός, id est quod super aures gestent vinculum, quod Herculanum dicitur. In consimilem sensum M. Tullius usurpavit trabali clavo actione in Verrem VII: Et ut hoc beneficium, quemadmodum dicitur, trabali clavo figeret, cum consilio causam Mamertinorum cognoscit. Meminit et Horatius clavorum trabalium. 849. I, IX, 49. Fuere quondam strennui milesii Πάλαι ποτ’ ἦσαν ἄλκιμοι μιλήσιοι, id est Fuere quondam strennui Milesii. Hoc senario notabant eos, qui a pristina fortuna defluxissent aut a majorum moribus degenerassent. Breviter in omnes quadrabit, qui desierunt esse, quod erant, facti deteriores: in senem, in pauperem factum e divite, in privatum qui quandoque regnarit, in obscurum qui aliquando floruerit. Origo proverbii varie narratur a Graecis. Quidam aiunt Milesios olim belli gloria praeter caeteros floruisse, adeo ut quoscunque bello lacesserent, eos superarent. Proinde Polycrates, Samiorum tyrannus, bellum quoddam gesturus, cum in animo haberet Milesios socios ad eam rem accersere, oraculum super eo negotio consuluit. Deus respondit: Quondam fuere strennui Milesii. Alii diversam adferunt fabulam. Cum Cares bellum adversus quosdam molirentur statuissentque ejus gentis auxiliis uti, quae tum esset inter finitimos pollentissima, quidam Milesios accersendos censuerunt, alii cum Persis res componendas. Itaque consultus hac de re Apollo respondit modo dictum senarium. Dissipato per omnem Asiam oraculo Milesii propemodum omnes in praelio cum Persis collato caesi sunt. Itaque oraculum cum risu in proverbium abiit. Rursum alii scribunt Cares cum Dario belligerantes juxta vetus quoddam oraculum, quo monebantur, ut fortissimos auxilio advocarent, in Branchidas fuisse profectos atque ejus loci deum consuluisse, num Milesiorum auxiliis oporteret uti, atque eum respondisse quondam fortes fuisse Milesios, significantem videlicet eos jam imbelles esse et deliciis effoeminatos. Verum hoc commentum ex ipsa temporis ratione coarguit Zenodotus. Siquidem hunc senarium legi apud Anacreontem, qui floruit aetate Cyri, Persarum regis, a quo Darius fuerit tertius. Angelus itaque Politianus maluit ad Milesiorum mores in mollicem versos referre, quemadmodum facit et Athenaeus libro Dipnosophistarum XII. Usurpat hoc adagium semel atque iterum Aristophanes in Pluto: Καὶ πρὸς ἐπὶ τούτοις εἷπεν ἀποπέμπων ὅτι Πάλαι ποτ’ ἦσαν ἄλκιμοι Μιλήσιοι, id est Ac praeter haec renuntiavit hoc quoque Fuisse quondam strennuos Milesios. Dicitur autem sub persona adulescentis, qui revocatus ab anu, quam pauper aliquando divitem emolumenti gratia coluerat, tunc dives effectus eandem exhaustam fastidit. Allusit eodem in Vespis jocans in senes: Ὦ πάλαι ποτ’ ὄντες ὑμεῖς ἄλκιμοι μὲν ἐν χοροῖς, Ἄλκιμοι δ’ ἐν μάχαισιν, Καὶ κατ’ αὐτὸ δὴ τοῦτο μόνον ἄνδρες μαχιμώτατοι· Πρίν ποτ’ ἦν πρὶν ταῦτα, νῦν Δ’ οἴχεταί γε, κύκνου πολιώτεροι δή, id est O qui quondam fortes fuistis in choreis, fortes in pugnis, et secundum hoc denique tantum viri pugnacissimi; prius olim fuerunt, prius ista, nunc vero perierunt cygno magis cani jam. Aristophanes in Ranis notat Μιλήσια στρώματα, id est stragulas Milesias, ut deliciis effoeminatorum. Usurpatur et a Synesio in epistola quadam ad philosophon mulierem significans sese a pristina felicitate redactum ad calamitatem. 850. I, IX, 50. Fuimus troes Ἦμεν Σρῶες, id est Fuimus Troes. Hic loquendi color in Graecanicis tragoediis adeo passim obvius est, ut tanquam in adagium abierit, ubi periisse quempiam significant. Euripides in Hecuba: Κἀγὼ γὰρ ἦν ποτέ, id est Et quondam ego fui. Sophocles in Electra: Ἀπωλόμην δύστηνος, οὐδέν εἰμ’ ἔτι, id est Miseranda perii, nulla sum posthac ego. In imitatus Vergilius secundo Aeneidos libro: Fuimus Troes, fuit Ilium et ingens / Gloria Teucrorum. Rursum alibi: Et campos, ubi Troia fuit, extinctam significans. Eandem sententiam diversa metaphora extulit Ovidius libro De tristibus: Nos quoque floruimus, sed flos fuit ille caducus Flammaque de stipula nostra brevisque fuit. Ad eandem figuram pertinet et illud ex Terentiana fabula, cui titulus Ἑαυτὸν τιμωρούμενος: Immo habui, Chreme tanquam periisse significans. Item illud ex Rudentibus Plauti: Miserum isthuc verbum et pessimum est habuisse. Praeterea nobilis illa vox M. Tullii de conjuratis supplicio affectis Vixerunt, cum occisos significaret. Hanc sermonis figuram ex antiquissima illa Lacedaemonii chori cantilena putant increbuisse. Ejus chori mentionem facit Plutarchus in libello, cui titulus Quo pacto laudare se quispiam citra invidiam possit. Meminit et Diogenianus in Graecorum adagiorum collectaneis. Constabat autem is chorus triplici serie atque orbe: senum, puerorum, juvenum. Senum haec erat cantio: Ἄμμες ποτ’ ἦμεν ἄλκιμοι νεανίαι, id est Nos fuimus olim strennui juvenculi. Deinde puerorum haec erat: Ἄμμες δέ γ’ ἐσσόμεσθα πολλῷ κάρρονες, id est Praestantiores nos futuri olim sumus. Postremo juvenum haec erat: Ἄμμες δέ γ’ εἰμέν· αἰ δἐ λῆς αὐγάσδεο, id est At nos sumus, vel experire, si velis. Hunc chorum, quem τριχορίαν vocant, instituit apud Lacedaemonios Tyrtaeus juxta triplex aetatum discrimen. Nam pueritia ingressus est vitae, virilis aetas progressus, senecta exitus. 851. I, IX, 51. Pyraustae interitus Πυραύστου μόρος, id est Pyraustae interitus. In eos dicebatur, qui sibiipsis exitium accersunt. Ait enim Zenodotus pyraustam insectum esse, quod lucernis advolet atque ita exustis alis concidat pereatque. Citat autem hunc ex Aeschylo senarium: Δέδοικα μῶρον κάρτα πυραύστου μόρον, id est Magnopere stultum metuo pyraustae exitum. Tradit eadem de pyrausta Aelianus De naturis animantium libro duodecimo citans eundem ex Aeschylo locum. Meminit de pyrausta et Plinius libro undecimo, capite trigesimosexto, Gignit, inquiens, aliqua et contrarium natura elementum, siquidem in Cypri aerariis fornacibus ex medio igni majoris muscae magnitudine volat pennatum quadrupes; appellatur pyralis, a quibusdam pyrausta, aut, ut nonnuli codices habent pyrotus. Quandiu est in igne, vivit; cum evasit longiore paulo volatu, tunc emoritur. Cujusmodi ferme tradidit Aristoteles tertio libro de animalibus e nive vetustiore vermem nasci, qui nive exemptus non vivat. Eum non vidimus in Alpibus. Quod si placet ad hoc referre adagium, conveniet et in eos, qui ὠκύμοροι sunt, id est qui celeriter intereunt. Nec invenuste deflecteretur in eos, qui nusquam vivere possunt nisi in propria patria. Si contingat agere peregre, rebus omnibus offenduntur. 852. I, IX, 52. Post festum venisti Κατόπιν τῆς ἑορτῆς ἥκεις, id est Post festum venisti. Refertur a Diogeniano. Dicitur in eos, qui negotio cuipiam egregio non interfuerunt, propterea quod serius jam re peracta accesserint. Socrates in Gorgia Platonis: Ἀλλ’ ἦ, τὸ λεγόμενον, κατόπιν ἐορτῆς ἥκομεν καὶ ὑστεροῦμεν; id est Num, inquit, post festum, quemadmodum dici consuevit, venimus ac serius ? Legitur et hoc pacto: Παναθηναίων κατόπιν, id est Post Panathenae. Item Πυθίων ὕστερον ἧκες, id est Post Pythia venisti. 853. I, IX, 53. Merx ultronea putet Merces ultroneae putent, id est ingrata sunt, quae ultro non petentibus offeruntur. Translatum videtur a negotiatoribus, qui merces a venditore ultro oblatas, suspectas habere solent, quasi studeant eas extrudere. Adagium refertur a divo Hieronymo in Quaestionibus Hebraicis. Tritum, inquit, proverbium est ultroneas putere merces. Unde et nos de industria dicenda reticemus, ut avidius velis audire, quae tacita sunt. Usurpat idem in epistola ad Demetriadem virginem. Ab hac sententia non abludit illud Ovidianum: Quod venit ex facili, faciles segnesque tenemus. Quod spe, quodque metu torsit, habere juvat. Quin vulgo etiamnum in ore est, ultro delatum obsequium plerunque ingratum esse. Cui tamen refragatur mimus ille non insulsus: Bis est gratum, quod opus est, ultro si offeras. 854. I, IX, 54. Illotis pedibus ingredi Ἀνίπτοις ποσὶν ἀναβαίνειν, id est Illotis pedibus ingredi. Est confidenter atque imperite rem egregiam aggredi tanquam profane et irreverenter. Translatum a sacrorum ceremoniis, in quibus omnia pura lotaque jubebantur exhiberi. Lucianus in Demonactis vita: Οὐ μὴν ανίπτοις γε ποσί, τὸ τοῦ λόγου, πρὸς ταῦτα ᾖξεν, id est Haud quaquam illotis, ut aiunt, pedibus ad ista venerat, hoc est neutiquam inexercitatus neque rudis. Idem in Rhetorum praeceptore notat eos, qui ανίπτοις ποσίν, id est nullis bonis diciplinis instructi ad rhetoricum munus accedunt. Aeneas sophista in epistola quadam: Οἱ μὲν πολλοί, τὸ δὴ λεγόμενον, ανίπτοις ποσὶν ἐπιπηδῶσι τοῖς ἱεροῖς, id est Plerique quidem illotis, quod aiunt, pedibus irrumpunt ad sacra. A. Gellius in Noctibus: Illotis, quod aiunt, pedibus et verbis reprehendit doctissimi hominis orationem. Macrobius Saturnalium libro primo: Illotis pedibus praetereunt. De litteratoribus loquitur, qui reconditam illam in Vergiliano poemate doctrinam negligunt. Hujusmodi Galenus libro de virtute simplicium remediorum VII., ἀμυήτους vocat καὶ βεβήλους. Καὶ οὐδέν, inquit, ἴσως θαυμαστόν, εἴ γε καὶ μυστηρίων βίβλους ἐτόλμησαν ἔνιοι τῶν αμυήτῶν ἀναγιγνώσκειν. Ἀλλ’ οὔτ’ ἐκείνας ἔγραψαν οἱ γράψαντες τοῖς βεβήλοις, οὔτ’ ἐγὼ ταῦτα τοῖς μήπω περὶ τὰ πρῶτα γεγυμνασμένοις, id est Ac fortassis haud quaquam mirum est, si et mysteriorum libros quidam sacris non initiati sunt ausi legere. At eos libros nec illi qui scripserunt, scripserunt prophanis, nec ego haec scribo iis, qui nondum in primis rudimentis sunt exercitati. In genere sermonem omnem parum verecundum nimisque procacem ac petulantem, illotum proverbio vocant. 855. I, IX, 55. Illotis manibus Ἀνίπτοις χερσίν, id est Illotis manibus. A Diogeniano refertur pro eo, quod est irreverenter atque imparate. Translatum item a sacrorum puritate. Hesiodus in Operis et diebus vetat, ne quis mane Jovi libet χερσὶν ανίπτοις, id est manibus illotis: Μηδέ ποτ’ ἐξ ἠοῦς Διὶ λείβειν αἴθοπα οἷνον Φερσὶν ανίπτοισιν, μηδ’ ἄλλοις ἀθανάτοισιν, id est Ne unquam mane Jovi vinum libaveris ardens Illotis manibus neque divum praeterea ulli. Ac ne vel amnem quispiam ingrediatur aut fontem χεῖρας ἄνιπτος, idem vetat, id est manibus illotis. Unde χέρνιβος apud Homerum crebra mentio. Ea vox perinde sonat, quasi dicat manuum lotionem, a qua rem divinam antiquitus auspicabantur atque etiam convivium utpote rem sacram. Gregorius cognomento theologus in Apologia de fuga sua in Pontum conjugit utrunque: Ἀνίπτοις χερσίν, ὅ δὴ λέγεται, καὶ ἀμυήτοις ποσὶ τοῖς ἁγιοτάτοις ἑαυτοὺς ἐπεισάγουσιν, id est Illotis, ut dici solet, manibus ac prophanis pedibus semet rebus sacratissimis ingerunt. Caius libro Pandectatarum I, titulo De origine juris, Si in foro, inquit, causas dicentibus nefas, ut ita dixerim, videtur esse, nulla praefatione facta judici rem exponere, quanto magis interpretationem promittentibus inconveniens erit omissis initiis atque origine non repetita atque illotis, ut ita dixerim, manibus protinus materiam interpretationis tractare ? Utrunque proverbium recte usurpabitur in eos, qui vel audacius vel parum instructi rebus his, quibus oportuit, negotium invadunt. Veluti si quis principis munus capessat nulla neque virtute neque sapientia neque rerum usu praeditus. Aut si divinas litteras interpretari conetur Graecae, Latinae et Hebraicae linguae, denique et omnis antiquitatis rudis et imperitus, sine quibus non stultum modo, verum etiam impium est theologiae mysteria tractanda suscipere. Quod tamen, heu nefas, jam passim plerique faciunt, qui frigidis aliquot instructi syllogismis et puerilibus sophismatis. Deum immortalem, quid non audent ? Quid non praecipiunt ? Quid non decernunt ? Qui si possent cernere, quos risus vel potius quem dolorem moveant linguarum et antiquitatis peritis, quae portenta proferant, in quam pudendos errores subinde prolabantur; nimirum puderet illos tantae temeritatis et vel senes ad prima litterarum elementa redirent. Multi recte judicant absque dialecticae praeceptis, ut ne dicam sophisticis cavillis. Sapiebant mortales et prius quam deus istorum Aristoteles nasceretur. Nullus unquam sententiam alicujus intellexit ignarus sermonis, quo sententiam ille suam explicuit. Proinde divus Hieronymus cum constituisset arcanas interpretari litteras, ne illotis, ut aiunt, pedibus rem tantam aggrederetur, quaeso, num sophisticis nugis instruxit ingenium ? Num Aristotelis decretis ? Num his etiam nugacioribus nugis ? Minime. Quid igitur ? Inaestimabili sudore trium linguarum peritiam sibi comparavit. Quas qui ignorat, non theologus est, sed sacrae theologiae violator. Ac vere manibus pariter ac pedibus illotis rem omnium maxime sacram non tractat, sed prophanat, conspurcat, violat. 856. I, IX, 56. Aquilae senecta Ἀετοῦ γῆρας, id est Aquilae senecta. In senes dicebatur bibaces magis quam edaces. Nam Pinius lib. X., cap III., refert aquilas neque senio neque aegritudine oppetere, sed fame in tantum superiore accrescente rostro, ut aperiri non queat. Εοque aquilam tantum in senecta bibere aut de praeda sanguinem sugere, cum nullae fere aves aduncis unguibus utantur potu praeter tinnunculum et miluum, quanquam hi quoque perquam raro bibant. Auctor Aristoteles libro de natura animalium octavo. Sed idem libro IX. Narrans de aquilae rostro eadem ferme quae Plinius; addit huic rei datam fabulam, quae significat hoc ideo accidere aquilae, quod olim, cum homo esset, homini fecit injuriam. Terentius in Heautontimoroumeno: Visa vero est, quod dici solet, / Aquilae senectus. Verba sunt Syri adulantis hero quod pridie strennue bibisset in convivio. Est autem veluti peculiaris senibus bibacitas, sive quod natura frigus aetatis vini calore pensare desiderat sive quod vini hilaritas minuit senectutis molestiam. Unde Plato quoque cum juvenibus in totum interdixerit usum vini, viris moderatum permiserit, senibus largiores compotationes concedit. Tum quur senectus sit vinosior, causam reddit etiam Alexander Aphrodiseus in Problemate quarto ab ultimo, quod aetas ingravescans minuat calorem, vinum autem humectet simul et calfaciat. Unde et vulgo lac senum dicitur: Fertur et prisci Catonis Saepe mero caluisse virtus, ut inquit Flaccus. 857. I, IX, 57. Aquilae senecta, corydi juventa Ἀετοῦ γῆρας, κορύδου νεότης, id est Aquilae senecta, corydi juventa. De vivida viridique senecta, quae praestantior sit aliquorum juventa. Nam anus aquila praestat corydo aviculae etiam aetate integra. Citra allegoriam extulit Euripides in Andromache: Πολλῶν νέων γὰρ κἅν γέρων εὔψυχος ᾔ Κρείσσων, id est Multis enim juvenibus antestat senex, Cui mens adest generosa. 858. I, IX, 58. Camelus vel scabiosa complurium asinorum gestat onera Κάμηλος καὶ ψωριῶσα πολλῶν ὄνων ἀνατίθεται φορτία, id est Camelus etiam scabiosa conplurium asinorum tollit onera. De iis, qui usqueadeo praecellunt quosdam, ut etiam senes aut alioquin aegroti praestantiores tamen sint illis integris. Aut de his, qui rebus parum prosperis tamen plus valent ob pristinae fortunae reliquias quam alii rebus integris. Usus est Synesius. 859. I, IX, 59. Palinodiam canere Παλινῳδεῖν, id est Palinodiam canere, est diversum ab his, quae prius dixeris, dicere atque in contrarium vertere sententiam. Translatum est a Stesichori lyrici poetae facto, cujus meminit Plato in Phaedro. Is cum Helenam carmine vituperasset, oculis orbatus est. Intelligens autem Achille, sicut scribit Pausanias in Laconicis, Helenae iussu nuntiante caecitatis suae causam, protinus palinodiam cecinit Helenamque prius vituperatam laudavit, itaque visum recepit. Hunc Socrates jocatur sese velle imitari et Amoris vituperati prius canere palinodiam quam orbetur oculis. Sonat autem Graece παλινῳδία, quasi dicas recantationem. Quo quidem verbo Flaccus usus est in Odis promittens palinodiam amicae, quam contumelioso carmine provocarat: Dum mihi Fias recantatis amica, Opprobriis animumque reddas. Divus Aurelius Augustinus ad Hieronymum: Quare arripe, obsecro te, ingenuam et vere Christianam cum charitate severitatem ad illud opus corrigendum atque emendandum et palinodiam, ut dicitur, cane. Deinde alludens ad Stesichori fabulam, Incomparabiliter enim pulchrior est, inquit, veritas Christianorum quam Helena Graecorum. Pro ista enim fortius nostri martyres adversus hanc Zodomam quam pro illa illi heroes adversus Trojam dimicaverunt. Neque ego hoc ideo dico, ut oculos cordis recipias, quos absit, ut amiseris, sed ut advertas; quos cum habeas sanos et vigiles, nescio qua dimissulatione avertisti. Ad quae quidem respondens Hieronymus Sed si mea cominus dicta reprehendas, inquit, et rationem scriptorum expetas et quae scripserim, emendare compellas et ad palinodiam provoces et oculos mihi reddas, in hoc laeditur amicitia. Verum de hac palinodia Augustinus ipse postea propemodum palinodiam canit scribens Hieronymo sese de Stesichoro ineptius quam litteratius addidisse. Mihi videtur et arrogantius ad virum tanto doctiorem. Verum hoc venia dignum in Afro, juvene et episcopo. M. Tullius ad Atticum: Expecta palinodiam divinam. Usurpavit hoc adagium nominatim proverbii vice Joannes Chrysostomus. Item Plato in epistola ad Dionysium tertia. 860. I, IX, 60. Vertere vela. Funem reducere Vertere vela est in diversum mutare sententiam vitaeque institutum. Horatius in Odis: Nunc retrorsum Vela dare atque iterare cursus Cogor relictos. Translata metaphora a navigantibus, qui cursus errorem versis velis corrigunt. Hanc Persius in quinta satyra nonnihil novans funem reducere dixit pro eo, quod est institutum mutare in diversum: Quae dederam supra, repeto funemque reduco. 861. I, IX, 61. Venia primum experienti Συγγνώμη πρωτοπείρῳ, id est Venia primum experienti. Refertur a Diogeniano. Ignoscendum his, qui rudes novo quopiam in negotio incipiunt versari, si quid per imperitiam peccarint. Chrysostomus sententiam extulit in homilia quadam: Καὶ τῷ μὲν ἐν ἀρχῆ πεσόντι συγγινώσκομεν ἅπαντες διὰ τὴν ἀπειρίαν, id est Et ei, qui lapsus est in initio, veniam damus omnes ob imperitiam. Fertur et hoc Συγγνώμη τῷ πρῶτον ἁμαρτάνοντι, id est Venia primum delinquenti. Pindarus in hymnis τὰς δύο ἀμπλακίας φερεπόνους dixit, quod iteratum facinus non oporteat impunitum esse. Alibi retulimus Δὶς πρὸς τὸν αὐτὸν λίθον. Celsus libro Pandectarum I, titulo De legibus et senatu: Nam ad ea potius debet aptari jus, quae et frequenter fiunt et facile, quam ad ea, quae perraro eveniunt, quia quae semel aut bis, ut ait Theophrastus, accidunt, contemnunt legislatores. Theophrasti Graeca sic habent: Σὰ γὰρ ἅπαξ ἥ δὶς παραβαίνουσι νομοθέται. 862. I, IX, 62. Euripus homo Εὔριπος ἄνθρωπος, id ed est Euripus homo. In inconstantes ac moribus inaequalibus homines dicetur. Quadrabit et in fortunae vices, quae res mortalium velut aestu quodam sursum ac deorsum jactat, ut recte dixerit Plautus in Capitivi duo: Dii nos quasi pilas homines habent. A maris Euripi prodigiosa quadam reciprocandi celeritate ducta metaphora. Est autem Euripus maris pars inter Aulidem, Boeotiae portum, et Euboeam insulam, cujus meminit Strabo libro IX et Plinius libro II. Et quorundam tamen, inquit, privata natura est velut Taurominitani Euripi saepius et in Euboea septies die ac nocte reciprocantis, tam rapida conversione, ut, quemadmodum auctor est Pomponius Mela, ventos ac etiam plena ventis navigia secum portet. Neque dum hujus tam stupendae rei causa satis idonea pervestigata est a scriptoribus. Etiam si T. Livius secundi belli Punici libro VIII a ventis quibusdam illic flantibus ita rapi credit. Seneca in Hercule Oetaeo: Euripus undas flectit instabilis vagas Septemque rursus flectit et totidem refert, Dum lassum Titan mergit Oceano jubar. Boeotius item: Exaestuantis more fertur Euripi. Cicero pro Plautio: Quod fretum, quem Euripum tot motus, tantas, tam varias habere creditis agitationes, commutationes, fluctus, quantas perturbationes et quantos aestus habet ratio comitiorum ? Objicit Aeschines Demostheni, quod subinde commutata factione Euripum ipsum inconstantia sua vicisset. Unde Graeci euripiston hominem incerta fide vocant. Gregorius theologus in epistola quadam ad Sophronium, equitum magistrum: Ὁρᾶς οἸα τὰ ἡμέτερα καὶ ὅπως κύκλος τις τῶν ἀνθρωπίνων περιτρέχει πραγμάτων· νῦν μὲν τῶν, νῦν δὲ τῶν ἀνθούντων καὶ ἀπανθούντων, καὶ οὔτε τοῦ εὖ πράττειν ἑστῶτος ἡμῖν, οὔτε τοῦ δυστυχεῖν, ὃ δὴ λέγουσιν, ἀλλὰ τάχιστα μετακινουμένου καὶ μεταπίπτοντος, ὡς αὔραις εἷναι μᾶλλον πιστεύειν καὶ γράμμασι τοῖς καθ’ ὕδατος ἥ ἀνθρώπων εὐημηρίᾳ, id est: Vides quae sit conditio rerum nostrarum, utque rota quaedam negotiorum humanorum cursu circumagatur, nunc his nunc illis florentibus ac marcentibus, dum neque prosperitas neque adversitas, ut aiunt, nobis constat, sed quam ocyssime in diversum mutatur ac transilit, ut auris ac literis aquae inscriptis fidere liceat citius quam humanae felicitati. His verbis pulchre depingit Euripum humanae conditionis. Invenitur et Σύχη εὔριπος, id est Fortuna volubilis. Nihil enim hac instabilius et εὔριπος διάνοια, quod cogitatio nunc huc nunc illuc feratur. 863. I, IX, 63. Endymionis somnum dormis Ἐνδυμνίωνος ὕπνον καθεύδεις, id est Endymnionis somnum dormis. In eos quadrabit, qui sese immodico somno saginant aut qui diuturno in otio versantur nec ullis se negotiis exercent, sed mollem feriatamque agunt vitam. Natum a fabula notissima Endymnionis; is erat puer adprime formosus ac Lunae adamatus. Cui quidem illa a patre Jove precibus impetravit, ut quicquid optasset, id ferret. Optavit Endymnion, ut perpetuum dormiret somnum ἀθάνατος καὶ ἀγήρος μένων, id est immortalis perseverans et expers senii. Usus est hoc adagio Aristoteles decimo Moralium libro colligens neque otium convenire diis neque rursus nullam aliam actionem illis dignam videri praeter contemplationem. Porro cum constet inter omnes illos vivere, consentaneum est eosdem et agere quippiam. Neque enim, inquit, oportet eos Endymionis, ut aiunt, dormire somnum. Cicero libro De finibus quinto disserens id maxime nobis insitum a natura, ut agamus aliquid, Itaque, inquit, ne si jucundissimis quidem nos somniis usuros putemus, Endymionis somnum nobis nolimus dari idque, si accidat, mortis instar putemus. Idem Tuscularum quaestionum libro primo: Quanquam qui leviorem faciunt, somni simillimam volunt esse. Quasi vero quisquam ita nonaginta annos velit vivere, ut, cum sexaginta confecerit, reliquos dormiat. Ne sues quidem id velint, non modo ipse. Endymnion vero, si fabulas audire volumus, nescio quando in Latmio obdormivit, qui est mons Cariae, nondum, opinor, est experrectus. 864. I, IX, 64. Ultra Epimenidem dormis Ὑπὲρ τὸν Ἐπιμενίδην κεκοίμησαι, id est Ultra Epimenidis somnum dormistis. In eos dicitur, qui perpetuum agunt otium. Historia de Epimenide, Cretensi theologo, extat in Noctibus Gellianis, extat et apud Diogenem Laertium. Is ambulando fessus in specum quendam subierat, illic obdormivit nec experrectus est a somno ante exactos annos XLVII. Meminit hujus Plinius lib. VII cap. LII his verbis: Magna quidem fabulositate, quam equidem et in Gnosio Epimenide simili modo accipio. Puerum aestu et itinere fessum in specu septem et quinquaginta dormisse annis rerum faciem mutationemque mirantem velut postero experrectum die. Hinc pari numero dierum senio ingruente, ut tamen in septimum et quinquagesimum atque centesimum vitae duraret annum. Lucianus in Timone: Ὑπὲρ τὸν Ἐπιμενίδην γὰρ κεκοίμησαι, id est Nam ipsum etiam Epimenidem somno vicisti. Si quid habet veri Pythagorae μετεμψύχωσις, consentaneum est hujus Epimenidis theologi animam in sophisticos istos theologos demigrasse, qui tantum inanium somniorum invexerunt in orbem, quam multis vix sufficiat somnus in ducentos continuatus annos. 865. I, IX, 65. Matura satio saepe decipit, sera semper mala est Columella De re rustica scribit in hunc modum: Sed cum omnia in agricultura strennue facienda sunt, tum maxime sementis. Vetus est agricolarum proverbium maturam sationem saepe decipere solere, seram nunquam, quin mala sint. Hactenus Columella. Admonet adagium in omni negotio maturandam esse neque paulo satius esse, occupare tempus legitimum quam serius aggredi. Veluti si quis admoneat, ut puer tenera adhuc aetate praeceptoribus commitatur erudiendus. Consultius enim antevertere quam provectioribus annis tum demum incipere. 866. I, IX, 66. Fames Melia Λιμὸς Μηλιαῖος, id est Fames Meliaea. De fame extrema deque rebus difficillimis. Est enim Melus oppidum Thessaliae, quod Nicias, Atheniensium dux, obsedit expugnavitque non tam machinis bellicis quam fame. Haec ferme Suidas. Idem effert hoc pacto Λιμὸς Μηλιῶ, id est Fame Melia. Meminit hujus historiae Thucydides in quinto. Proverbium est apud Aristophanem in Avibus: Σοὺς δ’ αὖ θεοὺς ἀπολεῖτε λιμῷ Μηλίῳ, id est Iterum deos fame enecatis Melia. 867. I, IX, 67. Saguntia fames Saguntia fames consimili ratione in proverbium venit. Historiae meminerunt T. Livius, Valerius Maximus et M. Tullius in Philippicis. Est autem Saguntum Hispaniarum opppidum juxta flumen Hiberum societate foedereque conjunctum cum Romanis. Id longa Poenorum obsidione fameque eo redactum est, ut cives extructo in foro igni quicquid erat pretiosarum rerum in eum conjicerent ac postremo seque suosque liberos eodem praecipitarent, ne venirent in hostium manus. Ausonius: Jam, jam peresam, jam Saguntina fame Lucaniacum liberet. Graeci vehementem et intolerandam famem, quaeque λειποθυμίαν inducat, βούλιμον appellant et βουλιμιᾶν dicuntur, qui animo deficiunt praesertim ob inediam. Aristoteles sectionis VIII, problemate IV, quaerit, quur in frigore et hybernis mensibus homines magis βουλιμιῶσιν, nam hoc verbo utitur; et quam Aristoteles vocat βουλιμίαν Theodorus vertit famem caninam. Mos erat olim apud Graecos famem virgis ex aedibus ejicere dicentes: Ἔξω βούλιμον, ἔσω πλοῦτον καὶ ὑγίειαν, id est Foras famem, intro divitias et sanitatem. 868. I, IX, 68. Famis campus Λιμοῦ πεδίον, id est Famis campus. In civitates dicitur ingenti fame pressas. Est autem locus quispiam hoc nomine. Addunt, cum aliquando illic summa fame laboraretur, apud Athenienses oraculum admonuisse, ut famem loco designato certis piaculis placarent. Illi designarunt campum, qui est post aerarium. Atque hinc eum locum famis campum appellant. 869. I, IX, 69. Elephantum ex musca facis Ἐλέφας ἐκ μυίας ποιεῖς, id est Elephantum ex musca facis, id est res exiguas verbis attolis atque amplificas. Lucianus in Muscae encomio: Πολλὰ δ’ ἔτι ἔχων εἰπεῖν καταπαύσω τὸν λόγον, μὴ καὶ δόξω κατὰ τὴν παροιμίαν ἐλέφαντα ἐκ μυίας ποιεῖν, id est Multa adhuc commemorare possem, sed finem dicendi faciam, ne videar et ipse juxta tritum proverbium ex musca elephantum facere. Sumptum videri potest ex Homero, qui inter praelia deorum et heroum muscae improbitatem describit cum hac invictum et acrem bellatorem conferens Menelaum Iliados Ρ. Quin et divus Augustinus libro contra Manichaeos De duabus animabus non dubitat muscam conferre ac praeferre soli velut animal inanimi. 870. I, IX, 70. Elephantus non capit murem Ἐλέφας μῦν οὐχ ἁλίσκει, id est Elephantus non capit murem. Generosus et excelsus animus negligit praedas viles ac lucella minuta. Vir egregie doctus non insectatur minutulos istos litteratorum simios. Homo praepotens non offenditur injuriolis tenuium. Id adagionis hac tempestate nimis ridicule usurpatur a philosophastris istis ac theologastris, si quando Latinae Graecaque linguae inscitia foedissime labuntur, quod fere nusquam non faciunt. Aquila, inquiunt, non capit muscas, quasi vero isti sint aquilae, cum sophisticas illas nenias deblaterant aut quasi linguarum cognitio non vel maxima pars sit eruditionis. 871. I, IX, 71. Aquila thripas aspiciens Ἀετὸς θρίπας ὁρῶν, id est Aquila thripas aspiciens. De magnis, qui pusilla negligunt. Est θρίψ avicula quaepiam minutissima, quam aquila, cum videat, ut est oculatissima, haud tamen dignatur persequi, utpote praedam unguibus suis parum dignam. Ad hunc quidem modum invenio in commentariis Graecorum, verum haud scio an mendose. Nam thripas reperio vermiculi genus esse. 872. I, IX, 72. De pilo pendet. De filo pendet Ἐκ τριχὸς κρέμαται, id est De pilo pendet. De re vehementer periculosa. Videtur natum ab historia illa Dionysii tyranni propter gladium de pilo in caput impendentem. Ad quod allusit Persius satyra tertia: Et magis auratis pendens laquearibus ensis Purpureas subter cervices terruit. Citatur hic versiculus apud Macrobium libro Saturnalium I ex Ennianorum Annalium libro III: Hac noctu filo pendebit Hetruria tota, id est versabitur in summo dicrimine. Hoc dicto non est aliud hodie vulgo tritius. Synesius in epistola quadam: Ἀπὸ λεπτοῦ, φασί, μίτου τὸ ζῆν ἠρτῆσθαι, id est Aiunt vitam de tenui pendere filo. Eodem pertinet dictum illud Laconicum, cujus meminit Plutarchus in Apophtegmatis Laconicis. Nam cum quispiam Lampen Aeginitam efferret tanquam longe ditissimum, propterea quod multa possideret navigia, Lacon quidam Οὐ προσέχω, ἔφη, τῆ εὐδαιμονίᾳ ἐκ σχοινίων ἠρτημένῃ, id est Nihil, inquit, moror felicitatem de funiculis pendentem, nimirum innuens nauticas opes incertas esse ac fortunae ludibriis obnoxias. 873. I, IX, 73. Nil intra est oleam, nil extra est in nuce duri Est versus proverbialis apud Horatium in Epistolis, dicendus in eos, qui ad insaniam usque impudentes non verentur et confessa negare et manifesto falsa pro certis affirmare, denique quidvis dicere, ne victi in disputando videantur. Qualem Plato inducit sophistam Euthydemum, qui canem aiebat suum patrem esse et eundem patrem omnium et omnes omnia scire atque id genus portenta pertinaciter, ne coarguetur, asseverebat. Carmen Horatianum est hujusmodi: Nil intra est oleam, nil extra est in nuce duri. Nimirum inter sanos convenit et nucem corticem habere durum et baccam oleae, lapillum intus durum. Proinde ludit operam quisquis cum id genus hominibus disceptat, qui dicunt lucem tenebras et tenebras lucem, ut ait vates ille divinus. Simile est, quod adfert Galenus De virtute simplicium remediorum libro secundo, quosdam Anaxagoram auctorem citasse, qui pronuntiasset, nivem non esse albam. Verba Galeni sic habent: Καί τινες ἐξ αὐτῶν καὶ τὸν Ἀναξαγόραν ἐπικαλοῦνται μάρτυρα περὶ χιόνος ἀποφηνάμενον, ὡς οὐκ εἴη λευκή, id est Atque istorum nonnuli etiam Anaxagoram testem adducunt, qui de nive pronuntiarit, quod non sit alba. 874. I, IX, 74. Jupiter orbus Ζεὺς ἄγονος, id est, Jupiter orbus, ubi quis palam falsa assuerat. Constat enim Jovi quam plurimos esse liberos, utpote deo longe mulierosissimo salacissimoque, qui non una tantum corporis parte gignat, sed e femore Bacchum, e cerebro Palladem produxerit. 875. I, IX, 75. In mari aquam quaeris Ἐν θαλάσσῃ ζητεῖς ὕδωρ, id est in mari quaeris aquam. Ibi quaeris perinde quasi difficile inventu, ubi nihil aliud occurrat, veluti si quis in moribus scelestissimi hominis unum aut alterum admissum vestiget, cum tota vita sit contaminata aut si quis in scriptoribus indoctis pauca captet, quae reprehendat, cum nihil occurrat non reprehendendum. Martialis, si memini, per mare, inquit, quaeris aquam. Item Propertius Elegiarum libro primo: Nunc tu Insanus medio flumine quaeris aquam. 876. I, IX, 76. Fluvius cum mari certas Ποταμὸς θαλάττῃ ἐρίζεις, id est Fluvius cum mari certas, ubi minimi cum maximis certamen suscipiunt. Est autem locus quispiam, ut auctor est Suidas, in Leontide, cui nomen Ποταμοί, id est Fluvii. Hujus incolae Ποτάμιοι quasi fluviales dicuntur. Hi notati sunt, quod quamplurimos in suam civitatem adscriberent, quos ea non satis commode caperet. Atque hinc proverbii jocus, quod, cum fluvius esset, id est locus non admodum amplus, mare videretur aemulari, cum omnes undecumque in sese reciperet. 877. I, IX, 77. Balbus balbum rectius intellegit Balbus balbum rectius intellegit, id est barbarus barbari orationem. Ita enim natura comparatum est, ut qui balbutit, hoc est parum expedite loquitur, melius intellegat sermonem illius, quis et ipse consimili modo balbutiat, quam qui integre et articulate loquatur. Concinne dicetur in eos, quibus indoctis indocta magis et nota sunt et placent. Divus Hieronymus hoc adagio monachi cujusdam stultitiam tangit, haud scio festiviusne an acrius. Et idcirco, inquit, se eruditum putat, quia Jovinianum solus intelligit. Est quippe proverbium balbum melius balbi verba cognoscere. Haec ille. Porro Joviniani stilum ut portentuosum et vehementer obscurum idem Hieronymus mitis salibus deridet in praefatione librorum, quibus coarguit errores. 878. I, IX, 78. Herbam dare Herbam dare pro eo, quod est victorem agnoscere ac se victum fateri, passim obvium est apud doctos. Inde sumptum, quod, ut est auctor Festus Pompeius, id erat pastoralis vitae indicium, propterea quod antiquitus cursu aut alio quopiam certamine superati herbam ex eodem statim loco decerptam adversario porrigebant, victoriae agnitae symbolum. Plinius lib. XXII, cap. IV, loquens de corona obsidionali graminea: Dabatur, inquit, viridi e gramine decerpto inde, ubi obsessos servasset aliquis. Namque summum apud antiquos signum victoriae erat herbam porrigere victos, hoc est terra et altrice humo et humatione etiam cedere. Quem morem, inquit, etiam nunc durare apud Germanos scio. Idem lib. VIII, cap. V de elephante: Mirus namque pudor est victusque vocem fugit victoris, terram ac verbenas porrigit. Festivus autem erit adagium, si ad litterarium victoriam transferatur. 879. I, IX, 79. Dare manus Simili figura dixit Horatius dare manus pro eo, quod est se victum agnoscere. Nam qui se victori dedunt, ne interimantur, ultro manus ad vincula offerunt. Horatius in Epodis: Jamjam efficaci do manus scientiae. M. Tullius in sermone De amicitia: Ad extremum det manus vincique se patiatur. Id si ad animi res deflectatur, redditur venustius. Est autem hominum genus, qui nunquam agnoscunt se victos in disputando, etiam cum maxime sint dejecti. Quales depingit Galenus libro Περὶ φυσικῶν δυνάμεων secundo: Ἀλλ’ ὅταν τις ἀναισχυντῆ περιπλέκων τε καὶ μήπω καταπεπτωκέναι συγχωρῶν ὅμοιός ἐστι τοῖς ἰδιώταις τῶν παλαιστῶν, οἳ καταβληθέντες ὑπο τῶν παλαιστρικῶν καὶ κατὰ τῆς γῆς ὕπτιοι κείμενοι τοσοῦτον δέουσι τὸ πτῶμα γνῶρίζειν ὥστε καὶ κρατοῦσι τῶν αὐχένων αὐτοὺς τοὺς καταβάλλοντας οὐκ ἐῶντες ἀπαλλάττεσθαι κἈν τούτῳ νικᾶν ὑπολαμβάνουσι, id est Verum ubi quis redargutus est, nihilo secius complectitur tamen nec agnoscens se concidisse similis est vulgaribus istis palaestritis, qui dejecti a luctatoribus et humi jacentes supini, tantum abest, ut lapsum agnoscant, ut etiam cervices eorum, a quibus dejecti sunt, teneant non sinentes illos avelli ac vel ita se vicisse arbitrantur. 880. I, IX, 80. Ut canis e Nilo Qui leviter ac velut obiter artem quampiam aut auctorem degustant, hi ceu canis e Nilo degustare dicentur. Id adagii natum est ex apophtegmate quodam, cujus meminit Macrobius Saturnalium libro secundo. Id est hujusmodi: Post fugam Mutinensem quaerentibus quid ageret Antonius, quidam familiaris ejus respondit: quod canis in Aegypto: bibit et fugit. Nam in illis regionibus constat canes raptu crocodilorum exterritos bibere et fugere. Solinus ait eos non nisi currentes lambitare, ne deprehendantur. 881. I, IX, 81. Hastam abjicere Hastam abjicere dixit M. Tullius in oratione pro Murena pro eo, quod est causae diffidere et contentionem relinquere. Translatum a militia. Desperat enim quisquis arma in bello abjicit et aut fugam spectat aut mortem expectat. Graeci simplici vocabulo ῥιψάσπιδας vocant timidos et in bello fugitivos, nimirum ab clypei jactu. Id cognominis Demosthenes in praelio quodam emeruit, tam ignavus in bello quam in contionibus invictus. Cleonymus apud Aristophanem in Fucis ἀσπιδαποβλής appellatur. Plato libro De legibus duodecimo declarat ῥιψάσπιδος nomen multo probrosissimum esse. 882. I, IX, 82. Harena cedere Confine est his harena cedere pro desistere a certamine et victoriam ultro concedere. Translatum a pugna gladiatoria. Sic et Horatius: Jam Scythae laxo meditantur arcu Cedere campis. 883. I, IX, 83. In harenam descendere In harenam descendere pro eo, quod est certamen inire. A gladiatoria item harena translatum, de qua Flaccus: Ne populum extrema toties exoret harena. Quae si ad rem animi transferantur, metaphoram habebunt proverbialem. In exemplis referendis, quoniam passim obvia sunt, non arbitratus sum vel immorandum mihi vel remorandum lectorem. Meam harenam dixit Plinius in Epistolis pro mea functione. Ita enim scribit Fabato: Itaque Beticio Prisco quantum plurimum potuero, praestabo, praesertim in harena mea, hoc est apud centumviros. 884. I, IX, 84. Austrum perculi Austrum perculi, id est operam lusi, est apud Plautum in Epidico. Quo quidem adagio non gravatus est uti Paulus in epistolis suis. Aer enim verberantis ictum cedens eludit. Sumptum videri potest vel ab his, qui exercentur ad artem gladiatoriam ensem per aera ventilantes. Vel ab historia, cujus meminit A. Gellius de gente quadam, quae cum hoc vento bellum gessit. 885. I, IX, 85. De facie nosse De facie nosse est leviter cognitum habere, quasi quem semel atque iterum videris, duntaxat non quicum sis familiariter versatus. Id si transferatur ad res animi, fiet venustius. M. Tullius In Pisonem: Habet hoc ipsa virtus, quam tu ne de facie quidem nosti, id est ne tenuiter quidem. 886. I, IX, 86. Ne umbram quidem ejus novit Simillimum est huic illud, quod usurpat M. Tullius in Epistolis ad Atticum libro VII: O hominem amentem et miserum, qui ne umbram quidem τοῦ καλοῦ viderit. Plutarchus Περὶ πολυφιλίας Menandrum citat, qui beatum dixerit eum, qui vel σκιὰν φίλου, id est amici umbram habeat. Et apud Athenaeum parasitus quispiam panes rancidos et atros in convivium illatos ἄρτων σκιάς appellavit quasi manes panium, non panes. Quanquam adagium magis videtur ductum ab antiqua pictura, quae rem duntaxat umbris ruditer repraesentabat. Et nota est specus Platonica, in qua qui desident, rerum umbris oblectantur. 887. I, IX, 87. Nomine tantum notus Huic simillimum est illud Horatianum in Sermonibus: Accurit quidam notus mihi nomine tantum Nam hoc quoque proverbio vulgus tenuem quandam ac vulgarem notitiam significat. Atque id etiam plus habebit veneris, si ad res animi traducatur, ut si quis dicat philosophiam alicui vix etiam nomine cognitam. 888. I, IX, 88. Prima facie. Prima fronte Sapiunt haec quoque proverbium, maxime cum ad res incorporeas referuntur, Prima facie, prima fronte, pro eo quod est primo obtutu et priusquam pressius ac diligentius consideres. Fallit enim plerunque primus ille aspectus neque raro caligant oculi pudore quodam. Deinde iterum atque iterum contemplati perspicimus quaedam, quae nos antea fefellerant et primum illud oculorum judicium quasi recantamus. Hujus adagii frequens est usus apud scriptores Latinos, nominatim apud Quintilianum libro XII. Papinianus libro XII, titulo De condictione sine causa: Cessare condictio prima facie videtur. Item libro XVI, titulo Ad senatusconsultum: Cum prima facie quidem alienam, re vera autem suam obligationem suscipiat et aliis item aliquot locis. Celsus libro XXII, titulo De probationibus, capite Quingenta: prima fronte aequius videtur, ut petitor probet, quod intendit etc. 889. I, IX, 89. Intus et in cute Intus et in cute notus est modis omnibus cognitus, perinde quasi dicas foris atque intus notus. Persius: Ad populum phaleras, ego te intus et in cute novi. Id est aliis fucum facito, mihi plane notus es neque potes imposturarum facere. Et summam cutem primam illam rei quasi frontem ac speciem vocamus. Ausonius in praefatione in periocha Homeri: Haec ejus species apparet summam cutem primi operis intuenti. Et Horatius: Introrsum turpis speciosus pelle decora. 890. I, IX, 90. Domestice notus Simili figura dixit Lucianus in Pseudologista: Ἀνδρὶ ἐλευθέρῳ καὶ οἴκοθέν σε ἀκριβῶς εἰδότι, id est Viro libero et qui te ex domestico convictu cognitum habeat. Id erit venustius, si ad res animi traducatur, ut si quis dicat artem rhetoricam οἴκοθεν alicui notam. Ejusdem generis est Plinianum illud in epistola ad Attium Clementem: Hunc ego in Syria, cum adolescentulus militarem, penitus et domi inspexi. 891. I, IX, 91. A limine salutare Huic pene diversum est A limine salutare. Plurimum venustatis obtinebit et hoc, si ad res incorporeas deflectatur. Veluti si quis dicatur theologiam a limine duntaxat salutasse, qui videlicet neque valde diuturnam neque praecipuam operam impenderit, sed rudimenta modo degustarit. Seneca epistola quadragesimanona: Nec ego nego prospicienda ista, sed prospicienda tantum et a limine salutanda. Agit de dialecticorum argutiis, quas abunde satis existimat leviter attigisse. Translatum a vulgaribus istis amicis, qui non admittuntur in penetralia, sed procul atque a limine salutant ac deinde discedunt. 892. I, IX, 92. Primoribus labiis degustare Primoribus labiis degustare est breviter quippiam attingere. Ductum ab iis, qui cibum aut potum tenuiter degustant nihil inde in stomachum transmittentes. Cicero Pro Coelio: Equidem multos et vidi in hac civitate et audivi, non modo qui primoribus labiis degustassent genus hoc vitae. Idem De natura deorum libro II: Is cum dixit fore sempiternum hunc censes primis, ut dicitur, labiis degustasse physiologiam, id est naturae rationes. Quintilianus libro XII: Sed hoc transeo, de quo neminem, qui litteras vel primis, ut aiunt, labiis degustarit, dubitaturum puto. Procopius sophista in epistola quadam: Πάλιν δὲ ταύτην ἐμεμφόμην, εἰ τοσούτου γεύσασα πράγματος ἄκρῳ δακτύλῳ, φασίν, εἷτα τὴν ἡδονὴν ἀφαιρήσεται, id est Rursum in hanc stomachabar, si cum tantam rem summo, ut aiunt, digito degustandam praebuisset, deinde voluptate spoliaret. Quibus in verbis illud nove dictum, quod digito gustum tribuit, nisi hoc sensit, qui leviter degustant, eos rem degustandam summo digito admovere linguae. 893. I, IX, 93. Summis labiis Summis labiis Graeci paulo diversius usurpant, nempe cum quis verbis duntaxat simulat quippiam, non autem ex animo facit. Lucianus in Apologia: Καὶ ἀπ’ ἄκρου χείλους φιλοσοφῶν, id est Ac summis labiis philosophum agens. Item in Dialogis amatoriis: Ἐπ’ ἄκρου τοῦ χείλους τοὺς ὅρκους ἔχουσι, id est Summis in labiis jusjurandum habentibus. De amatoribus loquitur, qui venereum jurant jusjurandum non ex animo. Seneca lib. I, cap X: Non a summis labris ista venerunt, habent haec voces fundamentum. Ad eundeum modum divus Hieronymus in epistola ad Rusticum monachum Ut non levi, inquit, citatoque sermone et, ut ita loquar, summis labiis hospites invitemus. Hic aulicis et civilibus quibusdam mos est polliceri omnia, sed verbis illis solennibus, quibus nemo vel tantulum commovetur, nisi egregie stultus. 894. I, IX, 94. Extremis digitis attingere Huic germanum est extremis attingere digitis, pro eo, quod est leviter attingere, quod ita demum adagium videbitur, si metaphora accesserit. M. Tullius in eo loco, quem modo citavi: Equidem multos et vidi in hac civitate et audivi, non modo qui primoribus labiis gustassent genus hoc viae et extremis, ut dicitur, digitis attigissent, sed qui totam adolescentiam voluptatibus dedissent, emersisse aliquando et se ad frugem bonam, ut dicitur, recepisse. Graeci sic efferunt: Ἄκρῳ ἅψασθαι τῷ δακτύλῳ, id est Summo contingere digito. Ita Basilius in epistolis: Οἷδα καὶ αὐτός, εἰ ἄκρῳ δακτύλῳ τοῦ γλυκυτάτου μέλιτος τῆς παρ’ ὑμῖν ἐκκλησίας ἀπελαυσάμεθα πέρυσιν, id est Novi et ipse, tametsi summo digito mel dulcissimum vestratis ecclesiae gustavimus anno superiore. Translatum videri potest a luctantibus. Nam Graeci vocant ἄκροχειρίζεσθαι colluctari cum quopiam citra reliqui corporis congressum, sed summis duntaxat digitis. Lucianus in Demonactis vita: Οὐδὲ κατὰ τὴν παροιμίαν ἄκρῳ τῷ δακτύλῳ ἀψάμενος, id est Neque summis, ut aiunt, digitis attigerat. Euripides hyperbolen citra metaphoram usurpavit in Iphigenia Aulidensi: Οὐχ ἅψεται σῆς θυγατρὸς Ἀγαμέμνων ἄναξ, Οὐδ’ εἰς ἄκραν χεῖρα, id est Haud filiam continget Agamemnon tuam Non vel manu primore. 895. I, IX, 95. Dimidium plus toto Πλέον ἥμισυ παντός, id est Dimidium plus toto, aenigma proverbiale, quo commendatur aurea mediocritas. Refertur et exponitur a Platone libro De legibus III: Ἆρα οὐκ ἀγνοήσαντες τὸν Ἡσίοδον ὀρθότατα λέγοντα ὡς ἥμισυ τοῦ παντὸς πολλάκις ἐστὶ πλέον; ὁπόταν ᾖ τὸ μὲν ὅλον λαμβάνειν ζημιῶδες, τὸ δὲ ἤμισυ μέτριον, τότε τὸ μέτριον τοῦ ἀμέτρου πλέον ἡγήσατο, ἄμεινον ὅν χείρονος, id est Nonne quod ignoraverint Hesiodum rectissime dicentem dimidium saepenumero plus esse quam totum ? videlicet cum totum accipere noxium fuerit, dimidium autem moderatum, ibi moderatum immoderato plus esse duxit, utpote quod sit deteriore melius. Ad eundeum modum enarrant Hesiodi interpretes, nimirum in toto significatam esse τὴν πλεονεξίαν, in dimidio τὴν ἰσότητα. Siquidem qui dimidio contentus est, is in medio consistit, contra quisquis ad totum usque progreditur, is mediocritatem praetergressus ad extremum perveniat oportet. Meminit ejusdem adagii et libro De republica V. Rursus libro De legibus VI, declarans in civitate praecipuum esse, ut eximiis viris committantur magistratus: Ἀρχὴ γὰρ λέγεται μὲν ἥμισυ παντὸς ἐν ταῖς παροιμίαις ἔργου, καὶ τό τε καλῶς ἄρξασθαι πάντες ἐγκωμιάζομεν ἑκάστοτε· τὸ δ’ ἐστί γε, ὡς ἐμοὶ φαίνεται, πλέον ἥ τὸ ἥμισυ, id est Principium enim totius negotii dimidium dicitur in proverbiis ac bene coepisse ab omnibus ubique laudi datur; caeterum hoc mihi sane plusquam dimidium videtur. Plato alludit ad vocis amphibologiam, nam ἀρχή Graecis et principium rei et magistratum sonat. Pittacus apud Laertium, ubi se sponte abdicasset magistratu, agri sibi a Mytilenaeis relicti dimidium resecuit, auctore Sosicrate, dicens dimidium praestabilius esse toto. Idem pecuniam a Croeso missam recusavit respondens sibi dimidio plus esse quam vellet. Carmen extat apud Hesiodum libro primo operis, cui titulus Ἔργα καὶ ἡμέραι. Scribit enim ad fratrem Persam in hunc modum: Ἤδη μὲν γὰρ κλῆρον ἐδασσάμεθ’, ἄλλά τε πολλὰ Ἁρπάζων ἐφόρεις μέγα κυδαίνων βασιλῆας Δωροφάγους, οἳ τήνδε δίκην ἐθέλουσι δικάσαι, Νήπιοι, οὐδ’ ἴσασιν ὅσῳ πλέον ἥμισυ παντός, Οὐδ’ ὄσον ἐν μαλάχῃ τε καὶ ἀσφοδέλῳ μέγ’ ὄνειαρ. Quos versus utcumque vertimus ad hunc modum: Jamque patris nobis erat herciscunda facultas, At tu ultra sortem rapiebas plurima reges Donivoros tibi concilians, qui solvere litem hanc Affectant. Verum stulti nescire videntur Dimidium quam sit toto praestantius et quam Magna sit utilitas malvae asphodelique virentis. Quid autem sit asphodelus, videtur olim parum inter eruditos constitisse. Quandoquidem Gellius libro XVIII hanc quaestionem in studiosorum conviviis propositam fuisse praedicat tanquam de re paucis cognita. Theodorus alicubi vertit albucum. Quod autem ad hujus adagii pertinet enarrationem, ex multis Luciani locis colligere licet asphodelum herbam esse plebeiam ac vilem atque hac victitare manes, apud quos nullus luxus, nulla sit ambitio. Quinetiam apud Theocritum idyllio septimo asphodelus inter rusticanas herbas commemoratur: Κνύζᾳ τ’ ἀσφοδέλῳ τε πολυγνάμπτῳ τε σελίνῳ. Proinde poeta regum ac locupletum immoderatos luxus taxat illorum fastibus popularium mediocritatem anteponens. Plutarchus item in Convivio septem sapientum locum hunc Hesiodium putat ad frugalitatis admonitionem esse referendum. Suidas ex eventu natam paroemiam existimat hujusmodi quandam adferens fabulam. Duo fratres erant, quorum alter moriens fratri testamento mandavit et filii, quem pupillum relinquebat, tutelam et facultatum illius procurationem. At is cum esset ejusmodi, cujusmodi vulgo sunt homines, nimirum ut plus apud eum valeret lucrum quam pietas, pueri res occupare conatur idque dum molitur etiam sua perdidit. Deinde postulanti, ut sui ratio haberetur, quo posset in locum meliorem restitui, responsum est ad hunc modum: Νήπιος οὐκ ἐνόησεν ὅσῳ πλέον ἥμισυ παντός, id est Dimidium quam sit toto praestantius istud, Haud novit stultus. Suidas citat ex Marino quodam: Γένονε δὲ ἡμῖν ἡ ἀρχὴ οὐκ ἀρχὴ μόνον, οὐδε κατὰ τὴν παροιμίαν ἥμισυ τοῦ παντός, αὐτὸ δὲ ὅλον τὸ πᾶν, id est Contigit autem nobis principium, non principium tantum neque juxta proverbium dimidium totius, sed ipsum totum universum. Regum igitur est dimidium totius, totum auferre tyrannicum. Itaque proverbium trifariam licebit usurpare: primum cum mediocritatem illam vere auream efferemus, citra quam nihil est in rebus humanis nec honestum nec jucundum nec laudatum. Hesiodum imitatus ait Pindarus: Ἕπεται δ’ ἐν ἑκάστῳ Μέτρον· νοῆσαι δὲ καιρὸς ἄριστος, Id est Adest unicuique rei modus; ad eum cognoscendum optima oportunitas. Etenim pro loco quod alias nimium est, alias erit parum. Idem in Nemeis hymno ultimo: Κερδῶν δὲ χρὴ μέτρον θηρευέμεν· Ἀπροσίκτων δ’ ἐρώτων ὀξύτεραι μανίαι. Id est In lucris autem oportet modum sectari; nam immensarum rerum cupiditates vehementiores habent insanias. Altera utendi ratio fuerit, cum aequalitatem anteferemus, quam Pythagoras dixit amicitiae tum parentem tum altricem, contra inaequalitatem discordiarum bellorumque matrem, id quod eleganter extulit Euripides in Phoenissis: Κεῖνο κάλλιον, τέκνον, Ἰσότητα τιμᾶν, ἣ φίλους ἀεὶ φίλοις, Πόλεις τε πόλεσι ξυμμάχους τε ξυμμάχοις Συνδεῖ· τὸ γὰρ ἴσον νόμιμον ἀνθρώποις ἔφυ, Σῷ πλέονι δ’ αἰεὶ πολέμιον καθίσταται Σοὔλασσον ἐχθρᾶς δ’ ἡμέρας κατάρχεται. Καὶ γὰρ μέτρ’ ἀνθρώποισι καὶ μέρη σταθμῶν Ἴσότης ἔταξε κἀριθμὸν διώρισε, Νυκτός τ’ ἀφεγγὲς βλέφαρον ἡλίου τε φῶς Ἴσον βαδίζειν τὸν ἐνιαύσιον κύκλον, Κοὐδέτερον αὐτοῖν φθόνον ἔχει νικώμενον. Εἷθ’ ἅλιος μὲν νύξ τε δουλεύει βροτοῖς, id est Illud, nate, fuerit pulchrius Aequalitatem amplecti, amicos haec enim Glutinat amicis semper, urbes urbibus Sociosque sociis nectit; etenim aequalitas Cum legibus respondet atque concinnit. At quod minus sit, cum hoc quod est plus, praelium Usque habet et hinc discordiarum exordia. Siquidem modos cunctorum et aequilibria Aequalitas mortalibus praescripsit et Praefiniit numeros et atrae noctis ac Lucis diurnae secuit haec discrimina, Ut annuum aequis vicibus exigant simul Orbem nec altera alteri unquam inviderit Superata, deinde noxque solque serviunt Mortalibus. Et reliqua. Tertia utendi ratio, si quando deterrebimus ab inferenda injuria suadebimusque satius esse juxta Platonis sententiam injuriam in sese admittere quam inferre alteri. Nam id sibi velle proverbium hoc demonstrat Plutarchus in commentario De audiendis poetis.
