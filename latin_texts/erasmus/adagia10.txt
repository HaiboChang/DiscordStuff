Ardent amantes et frigent, quae languent. Horatius: Non enim posthac alta calebo Foemina. Et frigent in uxores mariti, qui non admodum amant. Divus Hieronymus Terentianam sententiam crassiore Minerva explicans: Distento ventre distenduntur ea, quae ventri adhaerent, significans libidinem esse gastrimargiae comitem. Peculiariter autem vinum irritat libidinem ideoque Paulinae litterae vetant, ne vino inebriemur, quod in eo sita sit libido. Euripides: Οἴνου δὲ μὴ παρόντος οὐκ ἔστιν Κύπρις, id est Absente vino nulla tunc adest Venus. In Graecorum collectaneis ita lego: Νεκρὸν Ἀφροδίτη Διονύσου δίχα καὶ Δήμητρος, id est Mortua res Venus sine Baccho et Cerere. Cynicus apud Athenaeum libro Dipnosophistarum sexto refert eandem sententiam his fere verbis: Ἐν τῆ κενῆ γὰρ γαστρὶ τῶν καλῶν ἔρως Οὐκ ἔστι. Πεινῶσιν γὰρ ἡ Κύπρις πικρά, id est Nam ventri inani non inest formarum amor. Amara Venus est, dira quos premit fames, ac mox subjicit carmen Euripidis, quod ille mutuatus sit ab Achaeo satyrico: Ἐν πλησμονοῦντι Κύπρις, ἐν πεινῶντι δ’ οὔ, id est Saturo Venus adest, famelico nequaquam adest. Athenaeus lib. Dipnosophist. primo distichon adducit eandem complectens sententiam: Ἐν πλησμονῆ γὰρ Κύπρις, ἐν δὲ τοῖς κακῶς Πράττουσιν οὐκ ἔνεστιν Ἀφροδίτη βροτοῖς, id est Saturis Venus adest, caeterum infelicibus Miserisque nulla adest Venus mortalibus. Apud hunc ipsum lib. x. Aristophanes vinum lac Veneris appellat, quod alat libidinem: Ἡδύς τε πίνειν οἷνος, Ἀφροδίτης γάλα, id est Vinum bibenti suave, lac Cypriae deae. Huc pertinet epigramma, quod fertur incerto auctore: Ἔρωτα παύει λιμός, εἰ δὲ μή, χρόνος. Ἐὰν δὲ μηδὲ ταῦτα τὴν φλόγα σβέσῃ, Θεραπεῖά σοι τὸ λοιπὸν ἠρτήσθω βρόχος, id est Fames amorem sedat, id si sit minus, Tempus medetur. Sin nec ista extinguere Flammam queant, tum restat, ut funem pares. Idem intelligi voluit Apuleius, cum Veneri ebriam coenam affingit, cum interim esuriat Psyche. Quamquam Aristoteles indicat immodicam vini potionem inutiles reddere ad coitum, nam dilui vim seminalem, atque ob cam causam Alexandrum Magnum in Venerem parum fuisse strennuum, quod esset vinosus. Idque Theophrastum dixisse narrat Athenaeus. 1298. II, III, 98. Naviges in Massiliam Πλεύσειας εἰς τὴν Μασσαλίαν. Scribit Athenaeus lib. XII. Massilienses usqueadeo delitiis effeminatos olim fuisse, ut proverbio dici consueverit: Πλεύσειας εἰς τὴν Μασσαλίαν, id est Naviges in Massiliam. Non explicat quidem ille proverbii sensum, sed facile conjicitur in molles et moribus, cultuque parum virili torqueri debere. Plautus in Cassina: Ubi tu es, qui colere mores Massilienses postulas ? Tametsi, quod ait Plautus, nobis potius referendum videtur ad severitatem vitae, quemadmodum Plutarchus in vita Agesilai docet Spartanam disciplinam appellatam severam minimeque delitiis indulgentem. Nam non alia gens laudatior quam Massiliensium, si Ciceroni credimus sique vera memorat Valerius Maximus lib. II, cap. De institutis, multa commemorans de disciplina ejus civitatis, quae nec mimos ullos in scenam admiserit, ne parum pudicis fabularum argumentis civium mores inficerentur, nec eos, qui religionis praetextu vitam inertem et ociosam sectarentur, intra portas receperit. Aliaque id genus de Massiliensium severitate referuntunr apud auctores, ut appareat Athenaeum non de Gallica Massilia, sed de Lybica loqui, cujus meminit Vergilius quarto Aeneidos libro: Hic mihi Massylae gentis monstrata sacerdos. Quo quidem ex loco conjecturam facere licet Massylos maleficiis olim infames fuisse, quemadmodum et Thessalos. Caeterum quoniam apud Athenaeum Massalia est, non Massylia, fieri potest, ut nec sit Massilia, quae est Galliae Narbonensis, nec Massylia Maurorum, sed tertia quaepiam, licet hanc nominum differentiam interdum confundant Graeci scriptores. Stephanus indicat hoc nomine fuisse civitatem Ligusticae, Phocensium coloniam auctore Hecataeo; Timaeum vero illud addere, cum nauclerus adnavigasset, viso piscatori projecto in terram fune dixisse alliga rudentem, et hinc loco nomen inditum Massalia. Μᾶσαι enim Aeolibus est quod alii dicunt δῆσαι Piscator. Ex μᾶσαι igitur et ἁλιεύς dicta Massalia. 1299. II, III, 99. Naviges Troezenem Πλεύσειας Σροιζῆνα, id est Naviges Troezenem. Eustathius enarrans secundum Homericae Iliados librum ait dici solitum in eos, qui cum mento imberbi essent, tamen appositiciis pilis barbam virilem mentirentur. Addit inde natum, quod Troezenis portus quispiam vulgo celebratus sit nomine Barba. Est autem alter Troezen in Massilia. 1300. II, III, 100. Attica bellaria Πέμματα Ἀττικά, id est bellaria Attica, de lautitiis, et cupediis. Transferri potest ad rem quamcumque majorem in modum suavem, ac jucundam. Plato Politiae suae libro tertio: Χέγεις καὶ Ἀττικῶν πεμμάτων τὰς δοκούσας εἷναι εὐπαθείας, id est Damnas et Attica bellaria, quae videntur ad lautitias pertinere. 1301. II, IV, 1. Nemo benemerito bovem immolavit praeter Pyrrhiam Οὐδεὶς εὐεργέτῃ βοῦν ἔθυσεν ἀλλ’ ἥ Πυρρίας, id est Nemo bovem immolavit benemerito nisi Pyrrhias. Hoc proverbio quondam utebantur, si quando quis extitisset homo insignite gratus, qui beneficium acceptum ampliter repensaret. Plutarchus in Quaestionibus Graecanicis, unde sit natum adagium, enarrat ad hunc modum: Navis quaedam piratica appulit ad insulam Ithacensem, in qua forte fortuna senex quidam erat una cum cadis fictilibus plenis pice. Pyrrhias quidam, Ithacensis, ut opinor, negotiator, senem dato precio redemit a piratis, non ob id, quod eo sibi foret opus, sed partim quod misertum esset senilis fortunae, partim hominis oratione persuasus. Emit autem una cum sene cados illos picarios, idque auctore sene. Deinde profectis piratis, quo Pyrrhiae gratiam referret senex, quod non ob lucri cupiditatem, sed ob benevolentiam sese liberum fecisset, indicavit in cadis multam pecuniae vim, pici admixtam, abditam esse. Qua reperta cum Pyrrhias derepente dives esset reditus, cum magnifice collaudavit senis erga sese gratitudinem, tum eidem bovem immolavit officii praemium. Atque hinc re jam pervulgata natum proverbium de gratia prolixe relata. Veteres enim regale sacrum et magnificum opiparumque convivium βουθυσίαν appellabant. Accommodabitur recte proverbium et in vulgatam mortalium ingratitudinem, adeo ut vix unum reperias, qui meminerit officii. Non abludit hinc exemplum Evangelicum, quo e decem lepra Christi beneficio liberatis unus duntaxat reversus est, qui gratias egerit. 1302. II, IV, 2. Fumi umbra Καπνοῦ σκιά, id est Fumi umbra. Proverbiali hyperbole id dixit antiquitas pro re qualibet vili. Sophocles in Antigone: Σὰ δ’ ἄλλα καπνοῦ σκιᾶς / οὐκ ἅν πριαίμην, id est Reliqua fumi umbra non emerim. Cum omnis umbra res quaedam est inanis, tum vero fumi umbram pene dixeris umbram umbrae. Extat et hoc apud Aristophanem. De hoc alias non nihil attigimus. 1303. II, IV, 3. Vivum cadaver, vivum sepulchrum Ἔμψυχος νεκρός, id est vivum cadaver, proverbiali figura dixit Sophocles in Antigone: Οὐ τίθμη’ ἐγὼ Ζῆν τοῦτον, ἀλλ’ ἔμψυχον ἡγοῦμαι νεκρόν, id est Hunc ego vivere Haud arbitror, vivum at cadaver judico. Refertur apud Athenaeum libro duodecimo, Euripides in Aeolo apud Stobaeum: Υεῦ φεῦ, παλαιὸς αἸνος ὡς καλῶς ἔχει· Γέροντες οὐδέν εσμεν αλλο πλην οχλος Καὶ σχῆμ’, ὀνείρων δ’ ἕρπομεν μιμήματα, Νοῦς δ’ οὐκ ἔνεστιν, οἰόμεσθα δ’ εὖ φρονεῖω, id est Heus heus, vetustum ut recte habet proverbium: Nil aliud atque turba nos senes sumus Umbraeque, verum serpimos imitamina Insomniorum, ceterum mens haud inest, Quanquam videmur sapere nobis adprobe. In eos dicetur, qui sic vivunt, ut nihil dignum vita agant. Lucianus senem decrepitum ἔμψυχόν τινα τάφον, id est vivum quoddam sepulchrum appellat. Huc pertinet etiam illud mimi cuiusdam. Laberii, ni fallor, apud Gellium: Similis sepulchris nil nisi nomen retineo. 1304. II, IV, 4. Ex fronte perspicere Ex fronte perspicere dicimur, quod statim et velut ipso protinus occursu percipimus. Sumptum ab physionomicis, qui se profitentur ex oris lineamentis reliquaque corporis specie ingenium hominis posse deprehendere. M. Tullius ad Antonium: Non enim solumex oratione, sed etiam ex vultu et oculis et fronte, ut aiunt, meum erga te amorem perspicere potuisses. Id adagium etiam hodie vulgo tritissimum est. Q. Cicero ad fratrem De petitione consulatus frontem appellat animi januam: Cura, inquit, ut aditus ad te diurni atque nocturni pateant neque foribus solum aedium tuarum, sed etiam vultu et fronte, quae est animi janua. Quae si significat voluntatem abditam esse ac retrusam, parvi refert patere ostium. Haec Cicero . Unde et vera fronte fieri dicuntur, quae fiunt ex animo. Interdum enim aliud frons loquitur, aliud celat animus. Allusit huc Aristophanes in Equitibus: Ἐπίδηλον ἡμῖν τοῖς προσώποισιν ποιεῖν, Ἢν τοῖς ἔπεσι χαίρωσι καὶ τοῖς πράγμασιν, id est Nobis ut ipsis frontibus faciant palam, An nostra dicta ac facta laeti. Comprobent. 1305. II, IV, 5. Spem precio emere Est lucrum incertum et in eventu situm certo affectare damno. Terentius in Adelphis: Ego spem precio non emo. Hanc sententiam leno refert illi: Pecuniam in loco negligere maximum interdum est lucrum. Quadrabit potissimum in eos, qui spe rerum adducti maximarum principum favorem muneribus obsequiisque captant, certe aetatis ac temporis impendio, quo non alius sumptus charior. Nam ii quid aliud quam spem precio emunt ? Figura mutuo sumplta videtur a quodam emptionis genere, in quo consuevit alea rei, non res emi; veluti si quis retium jactum emat in piscendo aut missilium praedam in venatu, aut si quid aliud ejusmodi. Qua de re multa fit mentio in Pandectis lib XVIII., titulo De contrahenda emptione: veluti cum quis emit proventum agri in annum proximum aut partum animantis, sive cim emitur aptus piscium aut avium, aut etiam missilium, quam illi vocant aleam. In partu tamen non tenetur emptor, si nihil natum fuerit, nisi forte hoc per ipsum actum est, ne quid nasceretur; in alea tenetur, quoniam spes empta est; tantum in missilibus evictio rei captae perimis ex empto actionem. 1306. II, IV, 6. Coelum territat Proverbialis hyperbole apud Virgilium in Aeneide: Et coelum territat armis, convenit in minaces et feroces Thrasonesque magniloquos. Sumpta videtur a bello Giganteo, quae fabula notior, quam ut hic sit repetenda. Confine huic illud Synesii in epistola contra Andronicum: Σῆ κεφαλῆ τὸν οὐρανὸν ἐξαράσσειν ἐπιχειρεῖ, id est Capite coelum perrumpere conatur. 1307. II, IV, 7. Subere levior Υελλοῦ κουφότερος, id est Subere levior, proverbialis hyperbole in homines inconstantes et lubrica fide. Suberis enim lignum cavernosum, quod in aqua non sidit, verumetiam retibus et natantibus alligatur, ne possint sidere. Horatius in Odis: Quanquam sydere pulchrior Ille est, tu levior cortice et improbo Iracundior Adria. Strabo libro primo inter hyperbolas proverbiales hanc quoque commemorat: Subere levior umbra. Quanquam hic locus apud Strabonem non caret suspitione mendositatis. Graeca sic habent: Καὶ καθάπερ εἰσί τινες ὑπερβολαὶ ἐπὶ ὑπερβολαῖς, ὡς καὶ τὸ κουφότερον εἷναι φελλοῦ σκιάν, δειλότερον δὲ λαγὼς Υρυγός, ἐλάττω δὲ ἔχειν γῆν τὸν ἀγρὸν ἐπιστολῆς Λακωνικῆς. Haec ita vertit Gregorius Typhernas sive Guarinus: Et sicut nonnulli super excessibus excessus sunt, ut illud: leviorem subere umbram, et illud: formidolosiorem lepore Phrygem, et illud: Ager minorem tellurem habet quam epistola Laconica. Primum umbram esse leviorem subere non est insignis hyperbole, imo nulla potius est, ut jam demus Graece recte dici κουφότερον σκιάν. Unde hic pro σκιάν legendum arbitror σκιᾶς, ut sic dicta sit suberis umbra, quemadmodum dicimus umbrae somnium. Item δειλότερον λαγῶ φρύγα, id est timidiorem lepore Phrygem, quomodo legisse videtur interpres. Nec absurdum, si intelligamus Phrygium leporem, veluti caeteris pavidiorem, quod ea gens imbellis habebatur et effoeminata delitiis. Pindarus in Pythiis hymno secundo metaphoram flexit ad laudem hominis, qui quanquam pressus calumniis malorum, non dejicit tamen animum, sed se suapte nature recipit in apertum, unde et φελλὸν ἀβάπτιστον appellat, id est suber, quod tingi nequeat. Huc respexit Horatius Epistolarum lib. I de Ulysse loquens: Dum sibi, dum sociis reditum parat, aspera multa Pertulit, adversis rerum immersabilis undis. 1308. II, IV, 8. Cubito emungere Ἀγκῶνι ἀπομυσσόμενος, id est cubito emungens, proverbialis ironia in hominem sordidi quaestus et conditionis abjectae, a salsamentariis ducta, quibus mos est narium mucum cubito abstergere, nimirum manibus muria et salsugine oppletis. Bion philosophus apud Suidam ex Laertio: Ἐμοῦ πατὴρ μὲν ἦν ἀπελεύθερος, τῷ ἀγκῶνι ἀπομυσσόμενος, id est meus pater erat libertinus, cubito emungens. Celebratur scomma M. Tullii tortum in quendam salsamentarii filium, cujus tacito auctoris nomine meminit, qui scripsit Rhetoricen ad Herennium, in schematis specie, quae dicitur significatio per consequentiam: ut, inquit, si salsamentarii filio dicas: Quiesce tu, cujus pater se cubito emungere solebat. 1309. II, IV, 9. Hiberae naeniae Hiberas naenias divus Hieronymus nugas appellat in praefatione, quam praeposuit Moysi Pentateucho: Quod multi ignorantes, inquit, apocryphorum deliramenta sectantur et Hiberas naenias libris authenticis praeferunt. Idem in Duodecim quaestionibus: Et hiberas naenias Aegyptiaque portenta sectari. Opinor Hiberas naenias dici propter prodigiosas maleficiorum fabulas vulgo jactatas. Nam Hiberos maleficiorum infamia laborasse testis est in Odis Horatius. Nisi quis mavult ad flumen auriferum Tagum referre. Quanquam ipse divus Hieronymus in epistola adversus Vigilantium satis indicat de portentis ac monstris intelligendum, scribens ad hunc modum: At quia ad radices Pyrenaei habitas vicinusque es Hiberiae, Basilidis antiquissimi haeretici et imperitae scientiae incredibilia portenta persequeris. Athenaeus in secundo tradit Hiberos, cum essent opulentissimi, tamen ob parsimoniam semper ὑδροποτεῖν solitos et μονοσιτεῖν, hoc est aquam bibere et solos cibum capere, ceterum vestitu fuisse sumptuosissimo. Citat hoc ex Athenaeo Stephanus, sed pro μικρολογία depravatum est μακρολογία. 1310. II, IV, 10. Siculae nugae, gerrae, persolae nugae Siculae nugae proverbio dicuntur res leviculae. Ausonius in epistola ad Symmachum. Cogitans, inquit, non illud Catullianum: Cui dono lepidum novum libellum, Sed amargoteron et verius: Cui dono illepidum et rudem libellum, Non diu quaesivi. Tu enim occurristi, quem ego, si mihi potestas sit, ex omnibus unum semper eligerem. Misi itaque ad te frivola gerris Siculis vaniora. Porro Siculorum dicacitas nota est veterum litteris. Nam Siculus fuit Epicharmus, ad cujus exemplar properare Plautus dictus Horatio. Plautus autem in nugis ac jocis est immodicus nec raro ineptus. Porro gerras Graeci crates vimineas appellant. Ea vox postea vulgo pro nugamentis rebusque frivolis usurpata est, auctore Festo Pompeio, hac quidem occasione: Athenienses cum Syracusas obsiderent et crebro gerras poscerent, irridentes Siculi gerras clamitabant. Hinc in proverbium cessit. Unde et familiares quique inter se nugas omnes communicant, congerrones vocantur. Suidas neutro genere γέρρα refert ut Persicam vocem, quae quidem tum arma declaret, tum quodvis defensaculum. Etymologicon Graecum addit apud Siculos naturam muliebrem gerron appellari, γέρρα namque dici commutatione litterae quasi δέρρα, δέρας autem apud Graecos pellem significat et gerra proprie defensacula sunt pellicea. Plautus in Poenulo: Scitum per tempus hoc jam est verbum, si verbum vetus. Nam tuae blanditiae mihi sunt, quod dici solet, Gerrae germanae, edepol lirae, lirae. Germanas dixit non Germanicas, absit, sed meras ac veras nugas. Quod autem Plautus vocat lirae, Graeci dicunt λῆρον sive ληρήματα. Vocem dictam putant a λήθω et ῥέω, quod dictum fallens memoriam excidat, quemadmodum et φλύαρον et φλυαρίαν dictam a φλύω et ῥέω, quod superfluant exundentque verbis garruli. Apud hunc ipsum Plautum et Persolas nugas legimus, opinor, ob montes aureos, qui apud Persas esse perhibentur. 1311. II, IV, 11. Qui semel scurra, numquam paterfamilias Qui semel scurra, numquam paterfamilias, Porphyrion enarrans Horatium admonet fuisse proverbium. Sensus est autem eum, quem semel depuduerit quique contempta fama scurram agere coeperit, vix umquam ad bonam frugem redire. Scurra gaudet alieno cibo, paterfamilias parat, unde domi vivat. M. Tullius in actione pro Publio Quintio: Memini, vetus est, de scurra multo facilius divitem quam patremfamilias fieri posse. Fortuna crebro largitur opes indignis, at bonam mentem dat nemini. 1312. II, IV, 12. Aegroto, dum anima est spes est Aegroto dum anima est, spes est, sententia proverbialis, admonens, ne in afflictissimis quidem rebus abjiciendam esse spem. M. Tullius ad Atticum: Ut aegroto, dum anima est, spes esse dicitur, sic ego, quoad Pompeius in Italia fuit, sperare non destiti. Sumptum videtur adagium ex Theocriti Batto: Θαρσεῖν χρή, φίλε Βᾶττε· τάχ’ αὔριον ἔσσετ’ ἄμεινον. Ἐλπίδες ἐν ζῳοῖσι, ἀνέλπιστοι δὲ θανόντες, Φὠ Ζεὺς ἄλλοκα μὲν πέλει αἴθριος, ἄλλοκα δ’ ὕει. Hos versus quoniam non ineleganter vertit Philelphus, haud gravabor adscribere: Fidere, Batte, decet: melius cras forsan habebis Sperandum est vivis, non est spes ulla sepultis. Nunc pluit, et claro nuns Iupiter aethere fulget. Item Euripides in Troadibus: Οὐ ταὐτόν, ὧ παῖ, τῷ βλέπειν τὸ κατθανεῖν· Σὸ μὲν γὰρ οὐδέν, τῷ δ’ ἔνεισιν ἐλπ´δες, id est Non est idem, mi gnate, vivere ac mori, Siquidem hoc nihil, spes sunt in illo scilicet. Eodem pertinet fabula de Pandorae pyxide, in cujus summo labro sola spes haeserit, reliquis omnibus morbis evolantibus. 1313. II, IV, 13. Ad vivum resecare M. Tullius lib. De amicitia ad vivum recesare dixit pro eo, quod est rem exactius, quam sat est, ac morosius excutere: sed hoc, inquit, primum sentio, nisi in bonis amicitiam esse non posse. Neque id ad vivum reseco, ut illi, qui haec subtilius disserunt. Mutuo sumpta metaphora a tonsoribus capillos aut ungues resecantibus, nam ii saepenumero molesti sunt, dum nimium diligentes esse student. Idem in libris De finibus dixit pressius agere pro exactius et accuratius. Plautus in Bacchidibus sub persona Chrysali: Tondebo auro usque ad vivam cutem. Et hoc ipsum tondere pro deludere Graecis in proverbio est. 1314. II, IV, 14. Hostimentum est opera pro pecunia Hostimentum est opera pro pecunia. Hoc adagium admonet nihil gratuitum esse debere, sed officium beneficio pensandum. Hostimentum autem auctore Pompeio Festo beneficii pensatio est, a prisco verbo hostire et redhostire, quod est paria referre. Ab eodem hostem dici putat Nonius, quod ex aequa causa pugnam suscipiat. Sic lena apud Plautum in Asinaria adolescenti respondet sua exprobranti beneficia: Hostimentum est opera pro pecunia, hoc est Neuter habet, quod imputet alteri. Tu mulierem amabas, missa est; ego pecuniam, dedisti.T. Livius: Numquam nec opera sine emolumeto, nec emolumentum servis sine impensa opera est. At in amicorum officiis alia ratio est, nec enim liberatur a debenda gratia, qui gratiam retulit, nec permutatione officiorum fit, ut neuter alteri quicquam debeat. Confine illis: Manus manum fricat, et Scalpentem scalpe. 1315. II, IV, 15. Utramque paginam facit Plinius Historiae mundi libro secundo, capite septimo de fortuna loquens Huic, inquit, omnis expensa, huic omnia feruntur accepta et in tota ratione mortalium sola utramque paginam facit. Proverbii faciem habet illud utramque paginam facit, sumpta metaphora a codicillis rationalibus, duas habentibus paginas: alteram, quae indicat, quid sit datum, alteram, quae, quid acceptum sit, ostendit. Itaque in rebus humanis fortuna utramque facit paginam, id est sive quid obtigit boni, ea laudatur, quasi dederit, sive mali quid accidit, eadem incessitur ceu malorum auctor. 1316. II, IV, 16. Nec omnia, nec passim, nec ab omnibus Οὔτε πάντα, οὔτε πάντῃ, οὔτε παρὰ πάντων ; id est Nec omnia, nec passim, nec ab omnibus. Admonet adagium in muneribus accipiendis non solum verecundiam adhibendam esse, verum etiam delectum: sunt enim quaedam, quae neutiquam decorum sit accipere, est item locus, est tempus, quo pulcrum sit recusare munus oblatum, sunt quidam, a quibus inhonestum sit admittere donum. Laudat Horatius Telemachum Homericum, qui equos ad Menelao oblatos recusarit. Hoc adagium citatur ab Ulpiano in Pandectis libro primo, titulo De officio proconsulis, ex epistola divi Severi et Antonini imperatorum. Verba ipsa subscribam: Quantum, inquit, ad xenia pertinet, audi, quid sentiamus. Graecum proverbium est: Οὔτε πάντα, οὔτε πάντῃ, οὔτε παρὰ πάντων (id est Nec omnia, nec passim, nec ab omnibus). Nam inhumanum est a nemine accipere, sed passim vilissimum est et omnia avarissimum. Hactenus illi. Graeca verba in omnibus exemplaribus desiderabantur. Ea Politianus ex archetypis restituit, ne quid hunc interim debita fraudemus laude. Allusit huc Theocritus in Thyonicho: Αἰτεύμενος οὐκ ἀνανεύων Οἷα χρὴ βασιλῆ’· αἰτεῖν δὲ δεῖ οὐκ ἐπὶ παντί, id est Non solet ille negare rogatus Principe digna nec est de re quacumque rogandum. 1317. II, IV, 17. Tempus omnia revelat Tertullianus, quem divus Cyprianus praeceptorem suum appellare consuevit, in Apologetico contra ethnicos Bene autem, inquit, quod omnia tempus revelat, testibus etiam vestris proverbiis atque sententiis. Aulus Gellius Noctium Atticarum libro duodecimo, cap. Item duodecimo, citat in hanc sententiam hos Sophoclis versus: Πρὸς ταῦτα κρύπτε μηδέν, ὡς ἅπανθ’ ὁρῶν Καὶ πάντ’ἀκούων πάντ’ἀναπτύσσει χρόνος, id est Ob ista ne quid occulas, siquidem intuens Cuncta audiensque, cuncta proferet dies. Idem in Ajace flagellifero: Ἅπανθ’ ὁ μακρὸς κἀναρίθμητος χρόνος Υύει τ’ ἄδηλα καὶ φανέντα κρύπτεται, id est Cuncta pariter immensus ordo temporum Occulta prodit et idem prodita occulit. Eodem in loco Gellius admonet quemdam veterum poetarum veritatem temporis filiam vocasse, quod ea licet aliquando lateat, tamen temporis progressu in lucem emergat. Fertur in eamdem sententiam hic quoque senarius proverbialis: Ἄγει δὲ πρὸς φῶς τὴν ἀλήθειαν χρόνος, id est At veritatem tempus in lucem eruit, Et alter item, huic adsimilis: Πάντ’ ἀνακαλύπτων ὁ χρόνος πρὸς φῶς φέρει, id est Omnia sub auras tempus aperiens refert. Idem opinor sensisse Thaletem cum ait τὸν χρόνον σοφώτατον ἁπάντων, ἀνευρίσκειν γὰρ τὰ πάντα, hoc est tempus omnium esse sapientissimum, ut quod cuncta reperiat eruatque, nec aliud Pindarum in Olympiacis, cum ait: Ἁμέραι δ’ ἐπίλοιποι μάρτυρες σοφώτατοι, id est Posteri dies sapientissimi testes. Idem alibi tempus omnium parentem appellat, quod nihil non fiat progressu temporis: Ἀποίητον οὐδ’ ἄν / χρόνος ὁ πάντων πατὴρ δύναιτο θέμεν ἔργων τέλος, id est Ne tempus quidem, rerum omnium pater, possit, quod factum est, infectum reddere. Habet eamdem sententiam Pindarus cum aliquot locis, tum Olymp. X.: Ὅ τ’ἐξελέγχων μόνος Ἀλάθειαν ἐτήτυμον χρόνος, Σὸ δὲ σαφανὲς ἰὼν πόρσω κατέφρασεν, id est Et solum tempus, quod veritatem certam prodit, quodque latebat in obscuro, progrediens enarravit. Huc allusisse videtur Vergilius in sexto: Subigitque fateri, Quae quis apud superos furto laetatus inani Distulit in seram commissa piacula mortem. Neque discrepat Evangelicum dictum apud Matthaeum cap. X.: Οὐδέν ἐστι κεκαλυμμένον, ὃ οὐκ ἀποκαλυφθήσεται, καὶ κρυπτόν, ὃ οὐκ γνωσθήσεται, id est Nihil opertum, quod non revelabitur, et occultum, quod non scietur. Plutarchus in Problematis causam inquirit, cur antiquitus operto capite res divina Saturno fieri consueverit, atque id significatum arbitratur, quod veritas plerumque tecta ignorataque sit, sed eadem aperitur tempore. Saturnus enim temporum auctor as deus fingitur, nam Κρόνος Saturnus, χρόνος tempus. Nec aliud sensit T. Livius, cum ait libro vigesimosecundo: A veritate laborare nimis jus saepe aiunt, extingui numquam. Seneca libro De ira secundo: Dandum semper tempus est, veritatem enim dies aperit. 1318. II, IV, 18. Alpha penulatorum Martialis Epigrammatum libro secundo: Quem non lacernis Publius meus vincit Non ipse Codrus, alpha penulatorum. Alpha vocavit praecipuum et quasi primatem, proverbiali nimirum figura. Idem alias jocatur in quemdam offensum, quod eum dixisset alpha, monetque, ut hujus injuriae talionem faciat seque vicissim beta, si velit, appellet. Translatum a notulis litterarum, quibus Graeci numerum indicant. Eosdem signiferos et antesignanos appellant, metaphora sumpta a militia. Quamobrem autem alpha inter litteras primum obtineat locum, Plutarchus non inscite causas reddit τῶν Συμποσιακῶν προβλημάτων decade nona: Protogenes grammaticus e suo ludo causam adducit primum vocales jure praeferri consonantibus, quod citra illarum adminiculum sonent, deinde vocales ancipites merito praeferri longis et brevibus, quod utriusque generis vim complectantur, caeterum inter ancipites recte primum locum alpha tribui, quod in confidendis syllabis iota et ypsilon sequantur alpha, velut in αὔριον, Αἴας, alpha numquam sequatur illas duas, ut eamdem efficiant syllabam; sed resilit et proprium tuetur principatum. At Ammonius mox diversam allegat causam; Cadmum ob id alpha principem inter litteras locum tribuisse, quod Phoenicum lingua bos alpha vocetur, cui primum locum attribuendum putarit, non secundum aut tertium, quemadmodum fecit Hesiodus: Οἷκον μὲν πρώτιστα γυναῖκά τε βοῦν τ’ ἀποτῆρα, id est Primum aedes, deinde uxorem, inde bovem agricolantem. Nam his praesidiis putat opus esse, si quis cupiat famem ac paupertatem effugere. Rursum Plutarchus addit hanc causam se a Lampria, suo didicisse avo: primam vocem naturalem et articulatam reddi per alpha, propterea quod spiritus, qui est in ore, potissimum formatur ac fingitur motu labiorum, quibus diductis primum hic egreditur sonus mire simplex et nullius indigens negotii, ut neque linguae requirat auxilium, sed ea subjacente per spatium efferatur. Unde et pueri nascentes primum hanc edunt vocem. Haec atque hujusmodi quaedam eo, quem ostendi, loco referuntur. Disputatur et apud Platonem de alpha inter litteras principatu. Quin et illa proverbium sapiunt: primas tenere, primas deferre sive tribuere, et Non posteriores feram, quae metaphorae sunt a partibus histrionum in fabula; et apud Graecos πρωτεύεσθαι et τὰ πρῶτα δοῦναι καὶ τὰ πρῶτα φέρειν, quod a fabularum actoribus sumptum apparet, inter quos primas agunt, qui maximam fabulae partem sustinent, secundas ac tertias, qui illis sunt inferiores. Quamquam et in causarum actionibus sunt πρωτολογίαι, δευτερολογίαι et τριτολογίαι, quemadmodum sunt πρωταγωνισταί, δευτεραγωνισταί et τριταγωνισταί. Quae si commode transferuntur, speciem habent proverbii. 1319. II, IV, 19. Salivam imbibere Divus Hieronymus in Evangelia praeloquens Quis enim, inquit, doctus pariter vel indoctus, cum in manus volumen assumpserit et a saliva, quam semel imbibit, viderit discrepare, quod lectitat, non statim erumpat in vocem ? Eleganter profecto proverbialique figura dixit: et a saliva, quam semel imbibit, id est ab illo gustu, quo puer imbutus est. Sumpta metaphora ab infantibus, quibus praemansum cibum nutrices in os inserunt, non sine saliva. Cui cum assueverint, nihil jam illis sapit, quod ab illius primae salivae gustu diversum sit. Proinde modis omnibus curandum, ut optimis assuescamus. Idem solet accidere plerisque nostrum, ut quicquid dissideat ab iis, quae primis illis annis imbibimus, protinus displiceat. Aiunt et canes eos amare, quorum salivam gustarint. Verum malim ad superiorem metaphoram referri. Huc spectare videtur et Persianum illud: Inque luto fixum possis transcedere nummum Nec gluto sorbere salivam Mercurialem. Quamquam magis arbitror referendum ad ficos Mercuriales, de quibus alias diximus, quos joci causa quidam saliva oblinebant, ut ludibrio essent, qui tollerent, cum consimilem lusum praemiserit de nummo infixo luto. Illud certe pertinet ad hoc proverbium, quod est apud eundem in sexta satyra: Nec tenuem sollers turdorum nosse salivam. Salivam pro gustu dixit. 1320. II, IV, 20. Quo semel est imbuta Huic non dissimile est Horatianum illud: Quo semel est imbuta recens, servavit odorem Testa diu. Proinde recte monet Fabius, ut statim optima discantur, propterea quod nihil haeret tenacius quam id, quod rudibus annis perceperimus. Et Aristoteles libro Moralium Nicomachiorum secundo: Οὐ μικρὸν οὖν διαφέρει τὸ οὕτως ἥ οὕτως εὐθὺς ἐκ νέων ἐθίζεσθαι, ἀλλὰ πάμπολυ, μᾶλλον δὲ τὸ πᾶν, id est itaque non parvi refert, hoc an illo pacto protinus a pueris consuefiamus, imo plurimum interest, vel potius omne in eo momentum est situm. Et Vergilianum illud ἐπιφώνημα in Georgicis: Adeo in teneris consuescere multum est. 1321. II, IV, 21. Augiae stabulum repurgare Αὐγείου βουστασία, id est Augiae bubile, allegoria proverbialis in hominem aut in rem majorem in modum inquinatam. Lucianus in Pseudomante: Καὶ τὴν Αὐγείου βουστασίαν, εἰ καὶ μὴ πᾶσαν, ἀλλ’ εἰς δύναμίν γε τὴν ἐμαυτοῦ ἀνακαθήρασθαι πειράσομαι, id est Et Augiae bubile, si non omne, at certe pro mea virili conabor submovere. Ostendit autem hujus stabula tantum habuisse congesti fimi, quantum ter mille boves pluribus annis reddere potuerint. Hujus mentionem facit et Pausanias in Eliacis deque bubus et fimo non nihil meminit. In Graecis epigrammatis recensetur inter Herculis labores Augiae stabulum repurgatum. Quin et Seneca ludicro libello de morte Claudii Caesaris usurpat hoc proverbium: In quos, inquit, si incidisses, valde fortis licet tibi videaris, maluisse cloacas Augiae purgare: multo plus ego stercoris exhausi. Etiamsi proverbium omissum erat in exemplari, quod primum secutus est Frobenius, id est nos restituimus es exemplari, cujus nobis copiam fecit e sua bibliotheca collegium liberales artes profirentium in florentissima Lovaniensium Academia (neque enim aequum arbitror umputari universitati, quod paucorum seniculorum conspiratione tam odiose repugnatum sit hic bonis litterris ac linguis). Gregorius theologus ad Basilium Magnum Πῶς, inquit, παρέλθω τοὺς ἀκήτους κήτους ἐκείνους καὶ ἀλαχάνους καὶ τὴν Αὐγίου κόπρον ἐκ τῆς οἰκίας ἐκκαθαιπομἑνην, id est quomodo praeteream hortos illos incultos et holeribus vacuos atque Augiae stercus ex aedibus repurgatum ? Sentit vitam luxu perditam in melius correctam. 1322. II, IV, 22. Pericolosum est canem intestina gustasse Φαλεπὸν χορίων κύνα γεῦσαι, id est Intestina canem semel adgustasse periclum est, proverbali allegoria dictum est a Theocrito in idyllio decimo. Admonet adagium haud facile temperare a peccando, qui semel illecebram illam velut auctoramentum vitiorum degustarit, quemadmodum qui semel scortum attigerit, qui semel perjurio sive furto rem auxerit, qui semel aulicam vitam sit expertus. Effertur et ad hunc modum apud Lucianum: Οὐδὲ κύων παύσαιτ’ ἅν ἅπαξ σκυτοτραγεῖν μαθών, id est Neque canis desiturus est, qui semel corium edere didicerit. Theocriti scholiastes indicat hoc proverbium et hunc in modum efferri: Φαλεπὸν μαθοῦσα κύων σκυτροταγεῖν, id est Periculosa res est canis, quae didicit arrodere coria. Horatius in Sermonibus simili figura dixit: Quae si semel uno De sene gustarit, tecum partita lucellum, Ut canis a corio numquam absterrebitur uncto. 1323. II, IV, 23. Dubia coena Dubiam coenam opiparam variisque instructam ferculis appellabant idque proverbium a parasitis repertum apparet. Phormio apud Terentium: Coena dubia apponitur. Quid istuc verbi est ? Ubi tu dubites, quid sumas potissimum. Exponit parasitus verbum suum, alioqui anceps. Nam dubium etiam periculosum significat et dubia coena possit intelligi, quae non careat suspicione veneni. Horatius in Sermonibus: Vides, ut pallidus omnis coena desurgat dubia ? Et res parum tutas appellamus dubias. 1324. II, IV, 24. Canis circum intestina Κύων παρ’ ἐντέροις, id est Canis juxta intestina, dicebatur, ubi quis res eas, quarum esset cupientissimus, propositas conspiceret, quibus frui tamen non liceret. Canes enim oberrant circum intestina, devoraturi, nisi fustem timerent. Suidas arbitratur accomadari posse in res inutiles et insuaves, intestina enim non facile deglutiri a canibus ac devortata revomi plerumque. 1325. II, IV, 25. Aureae compedes Φρυσαῖ πέδαι, id est Aureae compedes, proverbiali metaphora dicitur servitus splendida et amabilis, qualis est fere aulicorum vita. Diogenes in epistola quadam scriptum reliquit Aristippum in aula regia aureis teneri compendibus, ne posset avolare. Seneca in dialogo quodam affectus et rationis Stulti est, inquit, compedes suas, quamvis aureas, amare. Loquitur de uxore formosa. Horatius item de amica formosa: Tenetque grata Compede vinctum. 1326. II, IV, 26. Herculana scabies Ἡράκλειος ψώρα, id est Herculana scabies facileque sanabili, interprete Suida, aut quae desideret Herculana, id est calida, balnea. Narrant enim Herculi laboribus illis ingentibus fatigato Palladem ac Nymphas crebro balnea ferventia suppeditasse. Usum hujus adagii non indicat neque Zenodotus, neque Suidas. Equidem opinor dici posse vel in eos, qui multo studio aliove labore valetudinem offenderunt, ut quibus aliquo laxamento sit opus, vel in eos, qui blandis adulationibus deliniti veluti jucunda quadam scabie pruriunt. 1327. II, IV, 27. Herculanus morbus Ἡράκλειος νόσος, id est Herculanus morbus. Hunc Dicaearchus apud Zenodotum eum existimat esse, quem alii sacrum, alii comitialem appellant. Est autem ex eorum numero, quibus nulla medicorum ope succurri potest, propterea quod divinitus immitti creditur, eoque cognomen additum est sacro. Apuleius in prima defensione divinum appellatum putat, quod divinam, id est rationalem, animi partem violet; nasci, quoties caro in humorem crassum et spumidum inimico igni colliquescit; signa esse grave caput, cervicem torpentem, tempora pulsata, auris, praecipue dextrae, tinnitum; deprehendi potissimum incenso lapide gagate et rotae figularis circumactu. In hunc aiunt Herculem incidisse vel propter immensos labores, vel immittente Junone. Heraclitus arrogantiam sacrum morbum vocavit vel quod id mali summos plerumque viros consequi soleat, vel quod sola mors remedium adferat. Herodotus in Thalia refert Cambysen huic obnoxium morbo quosdam sibi maxime familiares per insaniam occidisse. Herculem item liberos suos interimentem inducunt tragici poetae. Herculanus appellatus videtur, quod ut ille invictus, ita hic nulla medicorum ope superabilis. Quamquam Aristoteles in Problematis, sectione trigesima, problemate juxta Theodorum primo, putat Herculem vere huic morbo obnoxium fuisse, atque omnes adeo, qui vel ingenio, vel studio philosophiae, vel in administranda republica, vel in aliis artibus excelluerunt, atrae bili obnoxios fuisse. Equidem non video, quamobrem hoc debeat inter adagia referri, nisi sacrum aut Herculanum morbum appellemus tumorem animi aut aliud aliquod vitium insanabile, quod genus est in senibus avaritia, in mulieribus loquacitas. Nam in omnibus fere Graecorum collectaneis video preoverbii titulo recenseri. 1328. II, IV, 28. Io paean Io paean acclamatio proverbialis, qua consuevimus uti re graviter et feliciter peracta. Cui non dissimile videtur illud Homericum Βάλλ’ οὔτως et apud Latinos Macte virtute. Athenaeus ex Clearchi primo de proverbiis libro citat: Ἴη παιών, ἴη παιάν, id est Ie paeon, ie paean, nam utroque modo scriptum reperio. Natum hinc existimant: Cum Latona ex Chacide, Euboeae civitate, Dianam et Apollinem in Delphos transportaret, evenit forte fortuna, ut juxta specum, in quo Pytho latitare dictus est, praeteriret. Ubi vero jam prosiliens Pytho impetu ferretur in illos, Latona mulierum more territa filii auxilium inclamavit his verbis: Ἵε, παῖ, id est Jaculare, fili. Ibi Apollo, qui tum forte gestabat arcum, misso telo Pythonem interemit. Inde vox deflexa est, ut diceretur Ἴη παιών. Idque cum ter iterati consueverit in sacris Apollini factis, quidam arbitrantur primum ortum esse carmen hexametrum heroicum et iambicum trimetrum. Etenim si pronunties primis productis syllabis: Ἴη παιάν, ἴη παιάν, ἴη παιάν, Hexametrum erit meris constans spondeis; sin primis correptis, iambicum erit trimetrum puris iambis absolutum. Cujus rei meminit etiam Terentianus grammaticus. Item Julius Pollux in quarto demonstrat in Pythicis ludis quinque fuisse cantus species: πείρᾳ repraesentari Apollinem certaminis dispicientem locum, κατακελευσμῷ provocantem Pythonem, ἰαμβικῷ pugnantem, σπονδείῳ vincentem, καταχορεύσει ovantem. Hinc vulgo proverbii vice receptum est, ut re feliciter peracta acclamemus Ἴη παίαν. Latini videntur η in ω mega commutasse. Ovidius in opere De arte amandi: Dicite io paean et io bis dicite paean, Decidit in casses praeda petita meos. Et in triumphis acclamabatur Io triumphe. Horatius in Odis: Non semel dicemus Io triumphe. 1329. II, IV, 29. Nemo mortalium omnibus horis sapit Plinius libro septimo, capite De praestantia gentium: Si verum facere judicium volumus ac repudiata omni fortunae ambitione decernere, mortalium nemo est felix. Abunde igitur atque indulgenter fortuna dedicit cum eo, qui jure dici non infelix potest. Quippe ut alia non sint, certe, ne lacessat fortuna, metus est. Quo semel recepto solida felicitas non est. Quid, quod nemo mortalium omnibus horis sapit ? Utinamque falsum hoc et non a vate dictum quam plurimi judicent. Ex quibus Plinii verbis conjicere licet eam vocem: neminem omnibus horis sapere, velut oraculo proditam in vulgi sermonem abiisse. Sensus vel citra interpretem liquet, nempe neminem esse, qui non aliqua parte vitae desipiat ac peccet. Porro stultitiae comes est infelicitas, aut certe si quod accidit infortunium, id stoltitiae solet imputari. Eodem pertinet, quod paulo post eodem in loco subnectit: Alius de alio judicat dies, supremus de omnibus. Extat apud Aristophanem in Ranis et hujusmodi senarius, quem illic indicat Euripidis esse: Οὐκ ἔστιν ὅστις πάντ’ ἀνὴρ εὐδαιμονεῖ, id est Haud vivit ullus omnibus felix modis. Item Euripides in Supplicibus: Σῶν γὰρ ἐν βροτοῖς Οὐκ ἔστιν οὐδὲν διατέλους εὐδαιμονοῦν, id est Siquidem universis rebus in mortalium Nil continenter et undecumque prosperum est. Ad eundem modum Horatius: Nihil est ab omni Parte beatum. Simonides apud Stobaeum: Πάμπαν δ’ ἄμωμος οὔτις οὐδ’ ἀκήριος, id est Nemo vacat prorsum malo neque crimine. 1330. II, IV, 30. Sui cuique mores fingunt fortunam Cornelius Nepos in vita Pomponii Attici: Itaque hic fecit, ut vere dictum videatur: Sui cuique mores fingunt fortunam. Et paulo post in eodem opere: Supra significavimus suos cuique mores plerumque conciliare fortunam. E medio videtur sumpta sententia. Nam plerumque videmus mala malis evenire, digna dignis, idque vulgo dictitant: malus malum reperit. Et Κακοῖς τρὶς κακά, id est Malis ter mala. Attestatur et versiculus proverbialis: Ἐσθλῷ γὰρ ἁνδρί τ’ ἐσθλὰ καὶ διδοῖ θεός, id est Viro bono fortuna suppeditat bona. Item Menander citante Plutarcho: Ὁ νοῦς ἡμῶν ὁ θεός, id est Nobis enim animus est deus. Et apud eundem Heraclitus: Ἦθος ἀνθρώπου δαίμων, id est Mores hominis deus (sive fortuna). Eodem pertinet, quod Alcman scripsit, Fortunam esse sororem Εὐμονίας, Πειθοῦς καὶ Προμηθείας, id est Rectae Institutionis, Persuasionis et Providentiae, ut refert Plutarchus in commentario de fortuna Romanorum. Plautus un Trinummo: Sapiens ipse sibi fingit fortunam. T. Livius decadis IV libro I. de M. Porcio Catone ita praedicat: In hoc viro tanta vis animi ingeniique fuit, ut quocumque loco natus esset, fortunam sibi ipse facturus videretur. Pacatus in panegyrico Sua, inquit, cuique prudentia deus est. Fulgentius in commentariis Vergilianis citat ex Telesiaco Carneadis: Omnis fortuna in sensu sapientis habitat. Opinor idem esse, quod adducit M. Tullius paradoxo quinto ex poeta nescio quo. Tametsi locus is habetur mendosus, arbitror emendandum ad hunc modum: Cui quidem etiam, quae vim habet maximam, fortuna ipsa cedit et, sicut sapiens poeta dixit, suis cuique moribus fingitur. Sentit enim fortunam fingi cuique suis moribus. 1331. II, IV, 31. Insana laurus adest Plinius libro decimosexto, capite quadragesimo quinto (juxta quorumdam distinctionem quarto), In eodem, inquit, tractu portus Amyci est, Bebrice rege interfecto clarus. Ejus tumulus a supremo die lauro tegitur, quam insaniam vocant, quoniam si quid ex ea decerptum inferatur navibus, jurgia fiant, donec abjiciatur. Hactenus Plinius. Mihi non visum est absurdum hoc adagiis adnumerare, quandoquidem res usqueadeo vulgata fuit, ut hinc arbor cognomen invenerit. Itaque quadrabit in hominem rixarum auctorem, ut sunt nonnulli, qui quocumque se vertunt, jurgia suscitant. 1332. II, IV, 32. Apologus Alcinoi Ἀπόλογος Ἀλκινόου, id est apologus Alcinoi, de longis et anilibus fabulamentis. Redertur a Diogeniano et Julio Polluce libro sexto. Sumptum ex Homeri Odyssea, ubi Ulysses in convivio Alcinoi Phaeacum regis prodigiosas ac deridiculas fabulas et portentuosa mendacia commemorat de Lotophagis, Lestrygonibus, Circe, Cyclopidus atque id genus aliis plurimis miraculis, fretus videlicet Phaeacum inscitia barbarieque. Plato De republica libro decimo: Ἀλλ’ οὐ μέντοι σοι, ἦν δ’ ἐγώ, Ἀλκινόου ἐρῶ, ἀλλὰ ἀλκίμου μὲν ἀνδρός, Ἠρὸς τοῦ Ἀρμενίου, τὸ γένος Παμφύλου, id est Haud tibi sum narraturus Alcinoi apologum, sed excellentissimi viri, Eris Armenii, genere Pamphyli. Narrat autem eo in loco fabulam, quae cum Lestrygonum Cyclopumque figmento facile certare possit. Scribit enim, cum hic inter multos cecidisset in praelio decimoque post die cadavera caesorum tollerentur, reliquis putribus hujus unius cadaver integrum atque incorruptum adhuc apparuisse; domumque deportatum, ut justis ceremoniis sepeliretur, die duodecimo, cum esset imponendus rogo, revixisse ac prodigiosa quaedam narrasse, quae diebus illis decem apud inferos tum iens, tum rediens conspicatus esset. 1333. II, IV, 33. Andabatae Citatur apud Nonium Marcellum cum aliis locis aliquot, tum in verbo Lusciosi, Varro in Andabatis, quem equidem auguror titulum fuisse quempiam satyrae proverbialem, cujusmodi sunt alii quoque complures: Ὄνος λύρας, Γεροντοδιδάσκαλος, Nescis, quis serus vesper vehat. M. Tullius instar proverbii usurpavit in epistola quapiam ad Trebatium libro septimo Epistolarum familiarium: Quem antea, inquit, ne andabatam quidem defraudare poteramus. Et hunc aemulatus divus Hieronymus Adversus Helvidium Ad hoc, inquit, probandum congerit de scripturis exempla complurima, more andabatarum in tenebris gladium ventilans. Idem contra Jovinianum: Periclitamur responsionis verecundia et quasi inter duos scopulos et quasdam necesiitatis et pudentiae Symplegadas hinc atque inde vel pudoris, vel causae naufragium sustinemus. Si ad proposita respondeamus, pudore suffundimur; si pudor impetrarit silentium, quasi de loco videbimur cedere et adversario feriendi occasionem dare. Melius est tamen clausis, quod dicitur, oculis andabatarum more pugnare quam directa spicula clypeo non repellere veritatis. Idem in secunda Contra Rufinum apologia: Aliud est, si clausis, quod dicitur, oculis mihi volunt maledicere. Rursum in eodem opere: Habetur dialogus apud Graecos Origenis et Candidi, Valentinianae haereseos defensoris, in quo duos andabatas digladiantes inter se spectasse me fateor. Huc, opinor, respexit in praefatione Esdrae: Aliud est si clausis, quod dicitur, oculis mihi volunt maledicere. Hieronymus videtru mutuatus a Tertulliano, qui libro De carnis resurrectione Si tam abrupte, inquit, ut quidam volunt, clausis, quod aiunt, oculis sine distinctione omnem passim carnem et sanguinem a regno Dei extrusit. Hactenus ille. Clausis oculis dixit pro eo quod est sine dilectu, quemadmodum et Augustinus libro Contra epistolam Parmeniani: Quae tandem vis, nisi caecitas et vanitas animi, cogit hominem clausis, ut dicitur, oculis tamquam in alterum jacere, quod cum in eum jecerit, continuo redeat eumque ictu reciproco affligat, intacto eo, quem vulnerare voluerat. Ceterum fuerintne populi ad eum modum soliti pugnare an gladiatorum genus, qui clausis oculis tenderent in adversarium, an potius lusus genus, ut propemodum ex Seneca licet conjicere, nondum, ut ingenue fatear, satis compertum habeo. Certe vox ipsa ἀνταβάτης indicat fuisse quosdam, qui sic hostem adversum invaserint. Tum Homerus Iliados ρ Ajacem sic pugnam ineuntem facit, quemadmodum leo pro catulis dimicans clausis oculis insilit venantium agmen: Αἴας δ’ ἀμφὶ Μενοιτιάδῃ σάκος εὐρὺ κάλυψας Εἱστήκει ὥς τίς τε λέων περὶ οἸσι τέκεσσι, Ὧι ῥά τε νήπι’ ἄγοντι συναντήσονται ἐν ὕλῃ Ἄνδρες ἐπακτῆρες· ὁ δέ τε σθένεϊ βλεμεαίνων. Ὧς Αἴας περι Πατρόκλῳ ἥρωι βεβήκει, id est Ast Ajax lato defensans undique scuto Egregium juvenem prognatum patre Menoetio Stabat, uti leo depugnans sua pignora circum, Cui catulos deportanti venit obvia turba Venantum in sylvis: jaculis urgentibus ille Deducto prorsum cilio sua lumina velat. Sic cingens heroa Patroclum protegit Ajax. Basilius in apistola quadam non ineleganter dixit νυκτομαχίαν: Ὥστε τοῦ λοιποῦ γνωρίζειν ἡμᾶς τοὺς ὁμόφρονας καὶ μὴ ὡς ἐν νυκτομαχίᾳ μηδεμίαν φίλων καὶ πολεμίων ἔχειν διάκρισιν, id est Ut in posterum noverimus eos, qui nobiscum sentiunt, nec velut in nocturna pugna nullum amicorum et inimicorum habeamus discrimen. Conveniet in eos, qui temere nulloque judicio insectantur quippiam aut repugnans alicui. Neque pessime quadraverit in eos, in cujusmodi jocus exstat Demonactis auctore Luciano: Hic mulget hircum, ille supponit cribrum, cum alter inepte proponeret, alter responderet ad id, quod propositum erat, nihil facientia. 1334. II, IV, 34. Canina facundia Sallustius apud Nonium Marcellum in dictione Rabula: Canina, ut ait Appius, facundia exercebatur. Quod quidem Appii dictum apud eruditos scriptores in adagionem cessit in quosdam, qui tantum ad maledicendum eloquentiae studium exercerent, a rixa canum et oblatratu sumpto epitheto, siquidem r littera, quae in rixando prima est, canina vocatur. Divus Hieronymus in epistola ad Rusticum monachum: Pomparum ferculis procedunt in publicum, ut caninam exerceant facundiam. Idem obtrectatores suos subinde canes appellat. Sumptum a genere philosophorum, quos κυνικούς appellant sive ob sordidam vitam, sive quod obvios quosque mordent, cum mendicato vivant, more canum. 1335. II, IV, 35. Iliensis tragoedos conduxit Ὁ Ἰλιεὺς τραγῳδοὺς ἐμίσθωσε, id est Iliensis tragoedos conduxit, ubi quis ultro provocat quempiam, unde sua audiat probra, veluti si Trojani accersant histrionem, qui ipsis calamitates, quas semel pertulere, denuo quasi renovet. Lucianus in Pseudologista: Ἐπεὶ γάρ, κατὰ τὴν παροιμίαν, Ἰλιεὺς ὥν τραγῳδοὺς ἐμισθώσω, id est Posteaquam enim, juxta proverbium, Iliensis cum sis, tragoedos conduxisti. Idem alibi: Σὰ γοῦν τῶν Ἱλιέων ἀτεχνῶς πεπόνθαμεν· τραγῳδόν τινα τοῦτον ὲφ’ ήμᾶς κεκινήκαμεν, Ἀσόμενον τὰς Υρυγῶν συμφοράς, id est Itaque plane idem nobis accidit, quod Iliensibus, ut qui istum ceu tragoedum quempiam adversus nos excitavimus, qui Phrygum cantet calamitates. 1336. II, IV, 36. Tribus minis insumptis duodecim imputat Ironia proverbialis apud Aristophanem in Pluto: Καὶ μὴν φίλος γ’ ἄν μοι δοκεῖς, νὴ τοὺς θεοὺς, Σρεῖς μνᾶς ἀναλώσας γε λογίσασθαι δώδεκα, id est At certe amicus, ut videtur, per deos, Uti pro minis tribus imputes duodecim. Quadrabit in eos, qui non nisi compendii sui gratia colunt amicos et pro quamvis exiguo officio multum beneficiorum exspectant. Vulgo item aiunt: Pileum donat, ut pallium recipiat. 1337. II, IV, 37. Oculus dexter mihi salit Ἅλλεται ὀφθαλμός μου ὁ δεξιὸς, id est Salit mihi oculus dexter, ubi spes est visuros nos laetum quippiam et vehementer exoptandum. Ductum a muliercularum superstitione, quae ex membri pruritu divinare solent, quid sit eventurum. Unde ille apud Plautum non semel obvia: Prurit mihi tergum, Pruriunt dentes, Pruriunt pugni, et Utrum dentes tibi pruriunt malae ? Theocritus in Amaryllide: Ἅλλεται ὀφθαλμός μευ ὁ δεξιὸς· ἇρά γ’ ἰδήσω Αὐτάν; id est En oculus dexter saliit mi: illam ne videbo ? Est etiam apud Plautum: Supercilium salit. Hodieque per jocum aiunt sibi dextram tinnisse aurem significantes alicubi sermonem de se absentibus factum cum laude. Idque Plinius testatur vulgo quandoque creditum fuisse, ut qui laudaretur absens, ei dextra tinniret auris; qui vituperaretur, sinistra. Lucianus in Dialogis meretriciis: Ἤπου, Ὠ Παρμένων, ἐβόμβει τὰ ὧτα ὑμῖν ; αἰεὶ γὰρ ἐμέμνητο ἡ κεκτημένη μετὰ δακρύων, id est Num vobis tinniebant aures, Parmeno ? Nam hera assidue cum lachrimis vestri meminerat. 1338. II, IV, 38. Nebulae in pariete Ausonius in epistola quadam ad Gregorium filium nebulas in pariete dixit pro re nihili somniique simillima: An umquam, inquit, vidisti nebulam pictam in pariete ? Carminis, quod ei subscribitur epistolae, lemma significat frivolum ac vanum. Nam nebula res est inanior, quam ut coloribus exprimi queat. 1339. II, IV, 39. Ne sis patruus mihi. Sapere patruos Patruorum in nepotes ceu peculiaris genuinaque severitas proverbio locum dedit. Horatius in Odis: Metuentis patruae verbera linguae. Patruam linguam vocat severam et objurgatricem. M. Tullius adversus Herennium: Fuit in hac causa quidem patruus, censor, magister. Objurgavit M. Coelium sic, ut neminem umquam parens. Horatius: Sive ego prave, seu recte hoc volui, ne sis patruus mihi, id est ne me castiges. Ad hanc formam pertinet illud Persianum: Cum sapimus patruos, id est postquam abjectis puerilibus nugamentis severos mores induimus. Idem Horatium aemulatus, ut solet, dixit: Ne sis mihi tutor, id est ne mihi praescribas atque imperes. 1340. II, IV, 40. Saxum volvere Λίθον κυλινδεῖν, id est saxum volvere, dicuntur qui inexhausto quopiam atque inutili labore fatigantur. Terentius in Eunucho: Satis diu jam hoc saxum volvo. Donatus admonet proverbium fuisse in eos, qui inextricabili sudore, sed inutili, affligerentur, tractumque putat a notissima Sisyphi fabula, saxum apud inferos sursum ac deorsum volventis. Apte vero stolidum militem saxum vocat, cui ipse fuerit Sisyphus vafer et callidus. 1341. II, IV, 41. Capere provinciam. Tradere provinciam Tradere provinciam figura proverbiali dicuntur qui negotium aliquid curandum committunt. Capiunt suscipiuntque provinciam, qui rei curandae onus in se recipiunt. Metaphora sumpta est a consuetudine Romanorum, apud quos qui magistratum gerebant, provincias alias alii sortiebantur. Exempla passim apud auctores obvia sunt. Terentius in Seipsum excruciante: Videlicet Ille Cliniae servus tardiusculus est, Idcirco huic nostro tradita est provincia. Idem in Phormione: O Geta, provinciam cepisti duram. Plautus in Cistellaria: Abi rus, abi directus in tuam provinciam. Officium illi delegatum provinciam vocat. 1342. II, IV, 42. Corinthus et collibus surgit et vallibus deprimitur Strabo libro Geographiae octavo scribit Corinthios opibus et artibus egregiis praecelluisse, ceterum regionem illorum non admodum fuisse feracem, quod inaequalis esset et aspera ac petricosa, eamque ob causam senarium hunc proverbium jactatum fuisse: Κόρινθος ὀφρύεταί τε καὶ κοιλαίνεται, id est Alibi tumet Corinthus, aliubi cava est. Meminit et Eustathius in Boeotiam Homeri. Hujusmodi autem terrae genus non perinde sementi idoneum est atque campestris. Id adagium ubi nam possit esse usui, non satis video, nisi si quis detorqueat ad hominem intractabilem, aspero ingenio et sibiipsi inaequalem parumque secum constantem. Caelius Rhodiginus etiam atque etiam contendit adhibendum esse proverbium, ubi significabimus felicitatem aliquo incommodo vitiatam, ut est fere rerum humanarum conditio. Quem libentius sequeremur auctorem, si quod contendit et asseverat, vel unius auctoritate probasset. 1343. II, IV, 43. Crotone salubrius Κρότωνος ὑγιέστερον, id est Crotone salubrius, de re nequaquam noxia, sed undequaque salutifera. Zenodotus ab animante sumptam paroemiam existimat. Est enim croton muscae genus (Theodorus redivum vertit, Hermolaus mavult ricinum dici Latine) placidum et innoxium neque suctu, neque alia quapiam re molestum. Strabo libro Geographiae sexto tradit hinc ortum, quod Crotoniatarum locus longe saluberrimus olim fuerit judicatus, vel hoc argumento, quod brevi temporis spatio quam plurimos produxerit tum athletas, tum philosophos, hoc est corporibus pariter atque animo praestantes viros: inter athletas praecipuum Milonem, inter philosophos Pythagoram. Idem eodem libro tradit Myscellum et Archiam pariter Delphos adiisse, ut de urbe condenda consulerent oraculum, et alterutrum pollicente deo Archiam opes delegisse, Myscellum loci salubritatem; illum itaque Syracusas condidisse, hunc Crotonem, quarum urbium altera cessit in proverbium opulentiae, altera salubritatis. Allusit ad hoc proverbium Pallada in epigrammate: Οὐκ ἀλόγως ἐν διζυθίοις δύναμίν τινα θείην Εἷναι ἔφην· χθὲς γοῦν δίζυθον ἐν χρονίῳ Ἠπιάλῳ κάμνοντι τεταρταίῳ περιῆψα, Καὶ γέγονεν ταχέως οἸα Κρότων ὑγιής, id est Divinum quiddam vimque admirabilem inesse Dizythiis certe diximus haud temere. Namque here quem febris longa et quartana tenebat, Jam delassatum conficiens misere, Dizython admovi, neque erat mora longa: Crotone, Hoc ubi fecissem, sanior ille fuit. Suida mavult ad animalis similitudinem referri, quod undique sui simile sit nec ullam habeat incisionem (nam ὑγιές interdum integrum dicitur, ut integer vitae, intefer mentis, pro quo Graeci ὑγιής). Est autem insecti genus, canibus ac bubus infestum. Suspicor esse, cujus sine nomine meminit Plinius libro undecimo, capite trigesimo quarto: Semper habet caput infixum sanguini, cumque cibi exitum non habeat, nimia satietate dehiscit. Numquam in jumentis gignitus, in bubus frequens, in canibus aliquando, in quibus omnia, in ovibus et capris hoc solum. Verum pro insecto Stephanus indicat ultinam oportere acui: κροτών. Hesychius addit crotonem dici genus gummi Aegyptii, cujus varias medicinas indicat Plinius libro vigesimoquarto, capite undecimo. Quidam aiunt et sesamidem dici crotonem, fortassis eandem, quam Plinius libro vigesimoquinto, capite quinto appellat sesamoides; quod ait elleboro admisceri solitum, quo tutius sumeretur. Id est, ni fallor, ellebori genus, quod Italia veratrum appellat. Quoniam haec herba non solum corpus morbis alias immedicabilibus liberat, verum et animum purgat ab insania, non admodum dissimile veri videtur hinc ductum proverbium crotone salubrior. Sesami meminit et Dioscorides; sesamae Plinius libro decimoquinto, capite septimo; meminit sesami, quod sit arboris genus, unde confici solet oleum, quam alii vocant cyci, voce, ut videtur, Aegyptia, alii crotonem, alii rhibim, alii sesamum sylvestre. Ibidem indicat et ex castaneis, et ex oriza fieri simile genus olei. Rursum libro XXII, capite XXV meminit sesamae, cujus in remediis varios usus indicat. Ceterum quid sit dizythicum in epigrammate, nondum compertum habeo, nisi quod Plinius libro eodem circa finem ostendit zythum esse potionem apud Aegyptios repertam ex frugibus. Hinc δίζυθον dictum videtur quasi dicas duplicem cervisiam. Hac sibi medentur et hodie bibuli quidam. 1344. II, IV, 44. Crotoniatarum postremus reliquorum Graecorum primus est Κροτωνιατῶν ὁ ἔσχατος πρῶτος τῶν ἄλλων Ἑλλήνων, id est Crotoniatarum postremus primus reliquorum Graecorum. Strabo libro Geographiae suae sexto proverbium hoc ait ortum ob insignem Crotoniatarum praestantiam in certaminibus Graecanicis. Plurimos enim egregios athletas protulit ea civitas, adeo ut in uno certamine Olympico septem viri, qui reliquos virtute praecesserant, omnes pariter fuerint Crotoniatae. Hujus gentis praecipuum decus Milo, litteris omnium celebratus, qui septies continenter vicit Olympia. Hunc, si constitisset, nullus e vestigio poterat educere. Malum tenenti nemo digitum corrigebat. De admirando nec indigno vita interitu meminit Gellius. Adagioni locus erit, ubi genus aliquod tanto intervallo praecedere dicemus, ut qui in hoc sit vel infimus, in illo possit primus videri: veluti si quis dicat in re militari vel ignavissimum Graecorum praestantiorem esse fortissimo Trojanorum; aut qui sit apud Italos infantissimus, apud Gallos eloquentissimum videri posse; aut qui citharoedus sit deterrimus, eum auloedorum principem haberi posse. 1345. II, IV, 45. Ne decima quidem Syracusanorum pars Οὐδὲ τὴν δεκάτην τῶν Συρακουσίων ἔχει, id est Ne decimam quidem partem opum Syracusanorum possidet. Strabo libro Geographiae sexto: Συρακούσας δὲ ἐπὶ τοσοῦτον ἐκπεσεῖν πλοῦτον, ὥστε καὶ αὐτοὺς ἐν παροιμίᾳ διαδοθῆναι, λεγόντων πρὸς τοὺς ἄγαν πολυτελεῖς, ὡς οὐκ ἅν ἐκγίνοιτο αὐτοῖς Συρακουσίων δεκάτη, id est Syracusas eo divitiarum pervenisse, ut in proverbium abierint, siquidem de divitibus ac splendidis ita dicere solent: Ne decimam quidem Syracusanarum opum partem assequi possent. Significabant autem aliorum opes, quantumvis amplas, nihil esse ad Syracusanas divitias. Nonnihil veneris accesserit proverbio, si paulo longius detorqueatur, ut si quis praelocutus Ciceronem longo intervallo reliquos omnes post se relinquere, dicat opulentam quidem et uberem esse Quintiliani dictionem, verum hanc vix esse τὴν Συρακουσίων δεκάτην. 1346. II, IV, 46. Maleam legens, quae sunt domi, obliviscere Strabo libro Geographiae octavo tradit Corinthiorum urbem in Isthmo sitam duos habuisse portus: alterum Asuiam versus, alterum Italiam. Verum quod freti instar esset, non sine dicrimine eo navigari, velut olim in mari Siculo, maxime praeter Maleam, propter reflantes inde ventos. Unde et proverbium celebratum fuisse: Μάλεα δὲ κάμψας ἐπιλάθου τῶν οἴκαδε, id est Maleam legens, quae sunt domi, obliviscere. Est autem Malea promontorium Laconiae, a Maleo Argivorum rege dictum, quod per quinque passuum milia in mari protenditur, auctore Servio in quintum Aeneidos, in quo libro Vergilius videtur ad paroemiam allusisse, cum ait: Maleaeque sequacibus undis. Item Statius septimo Thebaidos libro: Et raucae circumsonat unda Maleae. Idem in Tiburtino Manlii Vopisci: Si Maleae credenda ratis. Significat et Homerus libro Odysseae nono periculosam circa Maleam navigationem fuisse, sic Ulyssem loquentem inducens: Καὶ νύ κεν ἀσκηθὴς ἱκόμην ἐς πατρίδα γαῖαν, Ἀλλά με κῦμα ῥόος τε περιγνάμπτοντα Μάλειαν Καὶ Βορέης ἀπέωσε, παρέπλαξεν δὲ Κυθήρων, id est Forsitan et patrias rediissem sospes in oras, Sed me, dum Maleam praetervehor, undaque fluctusque Et Boreas illinc pulsum admovere Cytheris. Allusit huc Ovidius in Heroinis: Ausus es, o nimium nimiumque oblite tuorum, Thracia nocturno tangere castra dolo. Nam suorum obliti videntur, qui sese temere periculis objiciunt, quandoquidem una haec praecipua causa vulgus a subeundis vitae periculis deterret, quod meminerint esse, quibus se salvo sir opus, ut ait Flaccus, et quibus incolumes prodesse tum debeant, tum possint, extincti gravem allaturi luctum. Videbimur non intempestiviter uti haec paroemia, si quando dixcrimen negotii suscipiendi volemus ostendere et aut non esse suscipiendum, aut negligendam vitam. 1347. II, IV, 47. Omnia sub unam Myconum Πάνθ’ ὑπὸ μίαν Μύκωνον, id est Omnia sub unam Myconum. Strabo Geographiae suae libro decimo: Μύκωνος δ’ ἐστίν, ἐφ’ ᾗ μυθεύουσι κεῖσθαι τῶν Γιγάντων τοὺς ὑστάτους ὑφ’ Ἡρακλέους καταλυθέντας, ἀφ’ Ὠν ἡ παροιμία· Πάνθ’ ὑπὸ μίαν Μύκωνον, ἐπὶ τῶν ὑπὸ μίαν γραφὴν ἀγόντων τὰ διῃρημένα τῆ φύσει, id est Est autem Myconus, in qua fabulis proditum est positos esse Gigantes postremos ab Hercule confectos, unde ductum est illud proverbium: Omnia sub unam Myconum, in eos, qui res natura diversas eodem titulo complectuntur. Quibus ex verbis magis colligitur usus adagii quam ratio, tametsi conjicere licet, quoniam summa Gigantum et reliquiae sub Mycono conderentur, sub ea Gigantes omnes jacere vulgo dictum, cum sub aliis item montibus siti fuerint. Itaque qui eodem in libro grammatica pariter et theologica, item dialectica et jurisconsultorum litteras tradat, in eum non inconcinne dicetur: Omnia sub eandem Myconum. Aut ubi diversa gesta ab eo, quod postremo loco factum sit, aestimentur. Est autem Myconus ex Cycladibus una, teste Stephano, qui proverbii quoque facit mentionem in dictione Myconus. At Zenodotus longe diversam adfert fabulam, quae proverbio dederit occasionem: Neleus, inquit, filiis suis Hegetori et Hippocli mandarat, ut insulas illas in maris sparsas subigerent. Deinde, ubi Hegetor multas esset aggressus, Hippocles unam modo Myconum velletque nihilominus reliquarum etiam omnium ex æquo particeps esse, consuluerunt super hac re oraculum, quaenam insulae Hippocli cederent. Respondit deus: Μία Μύκωνος, id est una Myconus. Usus est eleganter Plutarchus primo Συμποσιακῶν libro: Μίαν Μύκωνον ἀποφήνας τὸ συμπόσιον, id est Unam Myconum faciens convivium, significan indistinctos adhuc convivas. Unde et de indiscretis dictum apparet. 1348. II, IV, 48. Lerii mali Λέριοι κάκοι, id est Lerii mali, in eos recte dicetur, qui pariter omnes gentis vitio sunt improbi. Leriorum enim populus ob insignem morum improbitatem in proverbium abiit, auctore Strabone libro Geographicae decimo. Citatque Phocylidis nescio cujus verba haec: Λέριοι κακοί, οὐχ ὁ μέν, ὁ δ’ οὔ. Πάντες πλὴν Πατροκλέους· καὶ Πατροκλέης Λέριος, Id est Lerii mali, non ut hic malus est, ille nequaquam, verum omnes, excepto Patroclo; et Patroclus est Lerius. Leria insula est una ex Sporadibus, contra litora Cariae, quam Plinius Leron appellat cum aliis aliquot locis, tum libro quinto, capite trigesimo primo. Quod hic dictum est in Lerios, Graeca epigrammata detorquent in Chios. Epigramma sic habet: Καὶ τόδε Δημοδόκου· Φῖοι κακοί, οὐκ ὁ μέν, ὃς δ’ οὔ. Πάντες πλὴν Προκλέους· καὶ Προκλὲης δὲ Φῖος, id est Hoc quoque Demodoci: Chius malus, haud quidem hic, hic non. Omnes absque Procle; Chius at ipse Procles. Apud Strabonem Graecum scriptura mendosa est, cum Προκλὲης legendum sit, non Πατροκλέης. Si addas Καὶ τόδε Δημοδόκου, plenum erit distichon. Id reddetur venustius, si ab homine ad rem deflexeris: ut si dicas Omnes prognostae vani, uno excepto Unantio, et tamen prognostes est Venantius; Impii sunt milites omnes, uno excepto Langio, et tamen miles est Langius. Graecorum proverbium imitatus est Ausonius in Silvium quendam cognomento Bonum, natione Brittonem, quae natio et hodie apud Gallos vulgo male audit. 1349. II, IV, 49. Ad Phasim usque navigavit Auctore Stabone libro Geographicae undecimo Phasis est Euxini sinus et extrama navigationis meta, vel teste proverbio: Εἰς Υᾶσιν, ἔνθα ναυσὶν ἔσχατος δρόμος, id est Ad Phasim, ubi supremus cursus navibus. Per Phasim Colchidem significavit, non flumen Phasim neque urbem ejusdem nominis ad flumen sitam. Theocritus in idyllio N: Πεζὸς δ’ ἐς Κόλχως τε καὶ ἄξενον ἵκετο Υᾶσιν, id est Et Colchos pedes, et te accessit, inhospite Phasis. Pindarus consimili figura in Isthmiis, hymno B: Ἀλλ’ ἑπέρα ποτὶ μὲν Υᾶσιν θερείαις, / ἐν δὲ χειμῶνι πλέων Νείλου πρὸς ἀκτάς, id est Sed transibat ad Phasim quidem mensibus aestivis, hyeme vero navigans ad Nili ripas, id est a Colchide in Aegyptum. Strabo enim putat Phasianos ab Egyptiis oriundos, argumentum sumens ex usu lineorum, quorum tanta sit vis apud Phasianos, ut hinc exportentur etiam in alias regiones. Dicitur de iis, qui longinquas orbis regiones peragrarint. Est enim ipsa figura quasi proberbialis hyperbole, quo modo dixit et Juvenalis: Omnibus in terris, quae sunt a Gadibus usque Auroram et Gangem, Et Horatius in Odis: Extremum Tanaim si biberes, Lyce, Et Vergilius in Bucolicis: At nos hinc sitientes ibimus Afros, Pars Scythiam et rapidum Cretae veniemus Oaxem. Sumptum videtur ab Jasonis fabula. Neque dissimile fuerit schema, si quis ad Herculis usque columnas dicatur navigasse aut usque ad Britannos, quos auctores extra mundi terminos ponunt, quod Oceano separentur. Horatius in Odis, libro tertio: Visam pharetratos Gelonos Et Scythicum inviloatus amnem. Idem eadem oda Visam Britannos hospitibus feros. Idem rursum: Et ultimos / orbis Britannos. 1350. II, IV, 50. Mysorum ac Phrygum termini discreti sunt Strabo libro Geographicae duodecimo regiones quas dam commemorat inter se finitimas, puta Phrygum, Bithynorum, Mysorum, Dolonum, item qui juxta Cyzicum accolunt: Mygdonum ac Troianorum. Neminem autem infitias ire, quin unaquaeque suis finibus sit circumscripta. Verum eos fines adamussim dijudicare, id neutiquam facile. Porro de Phrygiis ac Mysis proverbium quoque vulgo jactatum fuisse versibus trimetris: Φωρὶς τὰ Μυσῶν καὶ Υρυγῶν ὁρίσματα, Σὸ δὲ διορίζειν χαλεπόν, id est Sunt separati Mysiorum termini Phrygumque, sed finire perquam est arduum. Hujus rei causam adducit, quod hi populi non satis stabiliter tutati sint suas sedes, sed subinde aliunde alio depulsi terminos incertos reddiderint. Plinius libro quinto Mysiam in Phrygia collocat. Plutarchus ἐν τοῖς Ὑγιεινοῖς παραγγέλμασι: Φωρὶς γὰρ ἔφη τὰ φιλοσόφων καὶ ἰατρῶν ὥσπερ τινῶν Μυσῶν καὶ Υρυγῶν ὁρίσματα, id est Separatam enim aiebat esse philosophorum ac medicorum professionem non aliter ac Mysorum ac Phrygum fines. Manent et in hodiernum diem passim id genus de finibus gentium rixae, longa serie temporum omnia confundente. Adagio licebit uti de rebus toto genere inter sese dissidentibus, veluti si quis sentiens longe aliud spectare philosophum, aliud oratorem, dicat: Φωρὶς τὰ Μυσῶν καὶ Υρυγῶν, aut de hominibus, inter quos nihil convenit nihilque commune intercedit, ut apud Euripidem Achilles: Φωρὶς τἀμὰ κἀγαμέμνονος, id est Separatae sunt meae res a bonis Agamemnonis. 1351. II, IV, 51. Quod index auro, id aurum homini Inter multas Chilonis sententias haec praecipue placuit eruditis, auctore Laertio: Ἐν πλινθίναις ἀκόναις ὁ χρυσὸς ἐξετάζεται, Διδοὺς βάσανον φανεράν. Ἐν δὲ χρυσῷ Ἀνδρῶν ἀγαθῶν τε κακῶν τε νοῦς ἔδωκεν ἔλεγχον, id est In saxeis caticulis aurum exploratur, evidens praebens specimen. In auro vero proborum pariter et improborum ingenium deprehenditur. Stobaeus carmen hoc citat ex Antiphane: Πλοῦτος δὲ βάσανός ἐστιν ἀνθρώπου τρόπων, id est Opes ut index hominis ingenium arguunt. Allusit huc Aristides in Themistocle: Ἐντεῦθεν ὅρα τὸν ἄνδρα, ἀπὸ γραμμῆς ἀρξάμενος, καὶ μἠ μοι λόγῳ τὸν χρυσόν, ἀλλὰ τὴν βάσανον προσάγων σκόπει, id est Hinc verum specta, a linea facto initio, neque mihi, quod dicitur, aurum, sed ipsum admovens indicem considera. 1352. II, IV, 52. Cave Thoracem Υύλαττε τὸν Θώρακα, id est Cave Thoracem. Strabo libro Geographiae decimoquarto scribit fluvium esse nomine Letheum, vicinum Lybibus Hesperiis; huic imminere montem, cui nomen Thorax, in quo fama est Daphitam grammaticum cruci suffixum fuisse, quod maledico carmine reges incessivisset; unde dictum illud manarit in vulgus, ut dicerent: Υύλαττε τὸν Θώρακα, id est Cave a Thorace. Hoc velut aenigmate proverbiali festiviter admonebimus frenandam esse linguam, ne voces petulanter emissae per jugulum aliquando redeant. Stephanus tantum indicat Thoracem esse civitatem Aetoliae et item Magnesiae. De proverbio silet. 1353. II, IV, 53. Abdera pulchra Teiorum colonia Strabo libro Geographiae decimoquarto tradit Teios, cum Persarum contumelias ferre non possent, urbe relicta Abdera, Thracum urbem, demigrasse atque hinc illud vulgatum fuisse: Ἄβδηρα καλὴ Σηίων ἀποικία, id est Abdera pulchra Teium colonia. Hoc aenigmate proverbiali significamus non deesse, quo confugiamus, si quis praeter modum pergat esse molestus. Huc fortassis allusit M. Tullius libro Epistolarum ad Atticum septimo: Quod imperium habeam, id est Ἀβδηριτικόν, et libro quarto: Hic Abdera non tacente me. Dices: Tamen tu non quiescis ? Ignosce, vix possum. Laudantur et ab Herodoto libro primo Teii, quod relicta patria libertatem servarint. Cujus rei meminit et Strabo libro decimoquarto, non silens obiter de proverbio, quamquam Aldina aeditio illic depravata est, ut in multis aliis locis. Ioachimus Vadianus meus, vir juxta candidus ac doctus, existimat convenire proverbium, ubi quis fortunam tenuem, sed cum libertate conjunctam, anteponit amplis opibus, sed obnoxiis servituti. Cujus sententiae non refragor. Nam damnatus est Abderitarum aer et item pascua. 1354. II, IV, 54. Magna civitas magna solitudo Strabo Geographiae libro decimosexto Seleuciam ad Tigrim ait Babylone majorem fuisse, sed pleraque sui parte desertam, ac jure optimo de illa dici posse, quod de Megalopoli Arcadiae civitate dixit comicus quispiam: Ἐρημία μεγάλη ᾿στιν ἡ μεγάλη πόλις, id est Est magna solitudo magna civitas. Allusum est ad nomen urbis, cujus meminit et Plinius in quarto. Quadrabit in urbes aut domos, agros aut hortos, aut aliud id genus quippiam, amplum quidem et spatiosum sed parum excultum. Aut in librum ingentem quidem illum, verum impolitum et illimatum. 1355. II, IV, 55. Ad Scolon nec proficisceris ipse, nec alterum comitaberis Strabo libro Geographiae nono scribit Scolon vicum esse quempiam Asopiae sub Monte Cithaerone, sedem inamoenam, incultam, infrugiferam, asperam, atque hinc vulgo proverbium manasse: Εἰς Σκῶλον μήτ’ αὐτὸς ἴμεν, μήτ’ ἄλλῳ ἔπεσθαι, id est Nec per te Scolum ipse, nec ulli alii comes ito. Refert eadem totidem verbis Eustathius in Boeotiam Homericam. Nam Scolon et Stephanus ponit in Boeotia. Nomen ex re videtur inditum, σκῶλος enim Graecis spinae genus est. Quo proverbio conveniet uti, si quando significabimus modis omnibus abstinendum a convictu cujuspiam aut a loco, ubi nuhil sit sperandum, quod vel ad voluptatem faciat, vel ad emolumentum. 1356. II, IV, 56. Oenoe charadram Οἰνόη τὴν χαράδραν, id est Oenoe torrentis alveum (nam charadra Graecis significat eam terrae fissuram, quam aqua pluvia torrens, nonnumquem terraemotus efficit), Zenodotus in collectaneis adagiorum ait dici solitum in eos, qui ipsi sibi malum accerserent. Hinc esse natam paroemiam, quod Oenoe vicus quidam sit Atticae, quem qui incolebant, alveum quemdam torrentis vicinum suis finibus incluserunt; deinde, ingruente immodica vi aquarum et ob id corruptis agris, agricolationem perdidisse. Strabo Geographiae libro octavo duas Oenoas commemorat: alteram Eleutheris finitimam, alteram apud Marathonem, de qua vulgo jactata paroemia: Οἰνόη τὴν χαράδραν, id est Oenoe charadram. Effertur adagium ad hunc quoque modum: Οἰναῖοι τὴν χαράδραν, id est Oenaei charadram, ubi quippiam accersitur ad commoditatem, unde pernicies adfertur. Hesychius hoc proverbium refert et explicat ex Demone proverbiorum auctore. Stephanus indicat Oenoen esse unam duarum civitatum, quas habet Icaria, unde dicuntur Oenaei. 1357. II, IV, 57. Nihil ad Bacchum Οὐδὲν πρὸς Διόνυσον, id est Nihil ad Bacchum, ubi quis ea nugatur, quae ad rem praesentem nihil attinent. Adagionis origo varia traditur. Zenodotus ait antiquitus in choris dithyrambos in Bacchum cani solitos, deinde poetas mutata consuietudine Ajaces, Centauros atque id genus fabulas coepisse describere, proinde spectatores per risum acclamasse: Nihil ad Bacchum. Quo convicio moniti deinceps Satyros inducere coeperunt, ne dei prorsus obliti viderentur. Strabo Geographiae suae libro VIII scribit eversa funditusa Romanis propter violatos legatos Corinthiorum urbe milites in opera quoque nobilia, quibus ea civitas praeter ceteras abundabat, ludibriis insultasse, citatque testem Polybium, qui praedicet praesentem vidisse sese tabulas quasdam abjectas in solum, in quibus milites talis luserint. Quarum una fuit ab Aristide depicta. Argumentum erat Bacchus. Hinc, inquit, quidam aiunt manasse, quod proverbio dicitur: Οὐδὲν πρὸς τόν Διόνυσον, id est Nihil ad Bacchum. Suidas refert Epigenem quemdam Sicyonum tragoediam de Baccho conscripsisse, quae cum indigna deo videretur, quosdam e spectatoribus acclamasse: Nihil ad Bacchum, eamque vocem in proverbium abiisse. Verum magis approbat eorum sententiam, qui dicunt quodam poetas de Baccho fabularum argumenta consuesse tractare eaque demum actitari solita, deinde paulatin ad tragoedias scribendas conversos alias fabulas et historias scriptitasse, praetermissa Bacchi mentione; spectatores igitur acclamasse: Nihil ad Bacchum. Ejusque ferme sententiae suffragatorem citat Chamaeleontem. Huic opinioni astruit Plutarchus in primo libro Symposiacon ostendens ab Aeschylo et Phrynicho natam paroemiam, qui fabularum argumenta ad historias et calamitates deflexerint. At Theaetetus apud eumdem Suidam in opere De proverbio scribit Parrhasium pictorem Bacchum summa arte finxisse; itaque cum apud Corinthios pictorum inter ipsos de arte certamen ageretur et complures Bacchum pictum proferrent, quorum nullus ad Parrhasii Bacchum accederet, succlamasse populum: Nihil ad Bacchum. Apud eumdem quidam cum Coroebum Ulyssem illum vafrum et versipellem vocasset, audiit: Canem adducis ad praesepe et nihil adfers ad Bacchum. Utroque proverbio significatum est nimis inaequalem esse comparationem Coroebi cum Ulysse. Lucianus in Baccho: Ἀλλὰ τί πρὸς τὸν Διόνυσον οὖτος ὁ Διόνυσος ; εἴποι τις ἄν, id est Sed dixerit quispiam: Quid ad Bacchum hic Bacchus ? id est Quid ad rem rem propositam pertinet haec de Baccho fabula ? Itaque videtur adagium quadraturum vel de re ab instituto aliena, vel multo inferiore, vel contemnenda. Plutarchus in Symposiacarum quaestionum prima de iis agens, qui anxios syllogismos, velut eum, quem κυριεύοντα vocant, in poculis proponere solent, Σί ταῦτα, inquit, πρὸς τὸν Διόνυσον ; Idem inibi: Πέμψω δὲ καὶ τὰ λοιπὰ ταχέως, ἅν ταῦτα δόξῃ μὴ παντελῶς ἄμουσα μηδὲ ἀπροσδιόνυσα εἷναι, id est Mittam autem propediem et reliqua, siquidem haec videbuntur non usquequaque inscita neque nihil ad Bacchum pertinentia. Nove quidem, sed tamen oppido quam eleganter dixit ἀπροσδιόνυσα, tacite alludens ad proverbium. Significat autem οὐκ ἀπροσδιόνυσα Non aspernanda et ad rem pertinentia. Idem in ejusdem operis libro quarto: Οἷμαι δὲ καὶ τῶν σαββάτων ἑορτὴν μὴ παντάπασιν ἀπροσδιόνυσον εἷναι, id est Arbitror autem nec sabbatorum festum nihil prorsus ad Bacchum pertinere. Athenaeus libro XI: ἀπροσδιονύσους λύσεις πραγματευόμενος, id est solutiones nihil ad rem pertinentes moliens. Tertio πάραυλα μέλη dixit modos non respondentes ad tibiam, ac mox ἀκρότητα κύμβαλα, hoc est cymbala non congruentia ad numeros saltationis. Sic enim vocat sermones intempestivos aut nihil ad rem pertinentes, quos idem ἀμουσολογίας vocat. De hujus formae proverbiis dictum est nobis alias: Nihil ad versum. Pindarus in Nemeis παρὰ μέλος ἔρχεσθαι dixit pro eo, quod erat secus, quam convenit, loqui: Μαθὼν δὲ τις ἄν ἐρεῖ, εἰ πὰρ μέλος ἔρχομαι. M. Tullius libro ad Atticum XVI: Sed nihil tam ἀπροσδιόνυσον mihi primo videbatur, quam ad has litteras, quibus ega a te consilium petieram, te mihi illa rescribere. Tametsi quidam hoc loco pro ἀπροσδιόνυσον legunt ἀπροσδόκητον, hoc est inopinatum, inexpectatum. Proverbii speciem habet, quod est apud eundem Ciceronem in Bruto: Sed domum redeamus. Id velut interpretans subjicit: id est ad nostros revertamus. Utimur et hodie sermonis hujus colore, quoties significamus nos a digressione ad id reverti, quod institueramus. 1358. II, IV, 58. Farcire centones Periphanes in Epidico Plautina militi jam pugnas suas militari more paranti narrare Quin tu, inquit, alium quaeras, cui centones farcias ? Id est quem tu gloriosis mendaciis et consarcinatis fabulamentis expleas. Solent enim homines gloriosi mendacium aliud ex alio connectere, nullum facientes neque finem, neque modum. Cebtones autem dicuntur vestes e variis panniculis ac diversis etiam interdum coloribus consarcinatae. Juvenalis: Intravit calidum veteri centone lupanar. Ad harum similitudinem centonem vocant carminis genus ex diversis carminibus et carminum fragmentis hinc atque illinc accersitis contextum quasique consutum. Graeci κέντρωνας appellant addita littera, quam abjiciunt Latini. Extant adhuc Ὁμηροκέντρωνες, quorum meminit et divus Hieronymus, et Vergiliocentones Probae mulieris, et Centon nuptialis Ausonii, qui legem etiam ejus carminis tradit. 1359. II, IV, 59. Quod dedi, datum nollem Lena Melenis in Cistellaria Plautina Inter novam rem, inquit, verbum usurpabo vetus: Quod dedi, non datum vellem, quod reliquum est, non dabo. Significat de paenitere, quod puellae fecerit copiam, de cetero non facturam. Usus adagii fiet venustior, si paulo longius a simplici figura detorqueatur, veluti si quis indicans se superioris operae, quam in poetices studium insumpserit, paenitere nec ese consilii diutius in ea tempus terere, dicat: Quod dedi, datum nollem, quod reliquum est, non dabo. 1360. II, IV, 60. Crocodili lacrimae Κροκοδείλου δάκρυα, id est crocodili lacrimae, de iis, qui sese simulant graviter angi incommodo cujuspiam, cui perniciem attulerint ipsi, cuive magnum aliquod malum moliantur. Sunt qui scribant crocodilum conspecto procul homine lacrimas emittere atque eundem moxdevorare. Cujusmodi propemodum erant lacrimae Bassiani imperatoris apud Aelium Spartianum: lacrimabatur, quoties aut mentio fieret, aut imagines videre Getae fratris, quem occiderat. Alii narrant hanc esse crocodili naturam, ut cum fame stimulatur et insidias machinatur, os hausta impleat aqua, quam effundit in semita, qua novit aut alia quaepiam animantia, aut homines aquatum venturos, quo lapsos ob lubricum descensum neque valentes aufugere corripiat correptosque devoret. Deinde reliquo devorato corpore caput lacrimis effusis macerat itaque devorat hoc quoque. 1361. II, IV, 61. Bona et etiam offa post panem Ἀγαθὴ καὶ μᾶζα μετ’ ἄρτον, id est Et post panes bona maza est, Hemistichon carminis heroici, Zenodotus ait de iis solere dici, qui penuria meliorum amplectuntur deteriora. Nam maza quiddam est pane cocto deterius, conflatum ex lacte et farina, quorustici vice panis uti consueverunt; siquidem ὀπτὸν ἀλευρόν in deliciis olim fuisse alias demonstravimus ex Theocrito. Proverbi speciem habet, quod est apud Athenaeum libro VI, licet huic dissimile: Πεινῶντι γὰρ ἀνδρὶ μᾶζα τιμιώτερα χρυσοῦ τε κἀλέφαντος, id est Maza (sive offa) esurienti homini carior et auro et ebore. Quo licebit uti, cum indicabimus rem usu, non opinione aestimandam. Ex his, quae prodidit Athenaeus de apparatu conviviorum, liquet mazam prius apponi solere, deinde panem. Verum consumpto pane probatur et maza: Ut possumus, quando ut volumus non licet. Xenophon libro VI Παιδίας facit quemdam consolantem milites, qui defecti pane maza vesci cogebantur. Hoc cibo qui victitant, dicuntur ἀλφιτοσιτεῖν, quemadmodum qui pane, ἀρτοσιτεῖν. 1362. II, IV, 62. Si non adsunt carnes, taricho contentos esse oportet Ἄν μὴ παρῆ κρέα, στερκτέον τῷ ταρίχῳ, id est Probanda salsamenta egenti carnium. Sunt qui dicant τάριχον accipi pro pisce, sed vili putrique, qui idem sit aphya. Fortassis hic pro jure accipiendum tarichus, nam quibus deest obsonium, solent pane in jus immerso vesci. In aphyas et tarichos creber jocus est in comoediis. Sensus hic est: ubi non est copia meliorum, boni consulere oportet, quaecumque contingunt. Refertur a Diogeniano. 1363. II, IV, 63. Agathonia cantio Ἀγαθώνιος αὔλησις, id est Agathonia cantio, recter dicitur de oratione blanda magis quam frugifera. Agathon tibicen quispiam erat, cantilenarum suavitate majorem in modum aures deliniens. Nec hujus mores dissimiles musicae fuisse perhibentur. Laboravit enim infamia mollitiei. Auctor et Suidas, et Zenodotus. Haud scio, an hic sit idem ille Agathon in tragicorum certamine victor, in cujus epiniciis Plato celebrat illud nobile convivium. Hujus multis modis Aristophanes in Thesmophoriis carminum mollitiem deridet. 1364. II, IV, 64. Edax currus Ἀδδηφάγον ἅρμα, id est edax currus, in glutones et voraces dicebatur, propterea quod currus multum absumit unguinis sive ceromatis, sive quod sumptuosa res sit equos et currus alere, unde et comicus Aristophanes in Nebulis jocatur in Strepsiadem, quem filius ἱπποτροφῶν ad inopiam redegerat multo aere alieno contracto. Flavius Vopiscus indicat Aureliano in deliciis fuisse phagonem quemdam, qui uno die ad mensam imperatoris ederit aprum integrum, centum panes, vervecem et porcellum, biberit autem infundibulo apposito plus orca. Sed de hoc hominum genere plura Athenaeus in Dipnosophistis, apud quem libro quinto Socrates, cum quemdam vidisset in convivio sese intemperantius ingurgitantem opsonio, O vos, qui adestis, inquit, quidam ex vobis pane utitur ut opsonio, opsonio ut pane. Venustius reddetur, si deflexeris ad animi vitium, veluti si dicas hujus aut illius principis amicitiam immodica pecunia parari ac retineri alique; aut cupiditates inexplebiles esse, cum naturae usus perpauca postulet. 1365. II, IV, 65. Sanguine flere Αἵματι κλαίειν, id est sanguine flere, proverbialis hyperbole significans nihil non fieri, quo flectatur aliquis. Sic enim antiquitus loquebantur: Haud flectes illum, ne si sanguine quidem fleveris. Itidem: Αἴματι στένειν, id est sanguine gemere. Durat hoc adagium in hodiernum etiam diem. Transaltum videtur a prodigiis, quibus interdum statuae sanguineis guttis lacrimare videntur. 1366. II, IV, 66. Pardi mortem adsimulat Θάνατον παρδάλεως ὑποκρίνεται, id est Pardi mortem simulat, dicebatur, ubi quis astu perniciem alicui moliretur, veluti cum Brutus stupidum ac dementem ageret, ut in posterum imperio potiretur. Id adagium ad quemdam apologum referunt. In Maurusia simiarum ingens copia. Pardalis autem animal est natura simiis infestissimum, quas tamen viribus assequi non potest, nimirum illis in summas arbores suvolantibus. His itaque dolis in eas utitur: Sternit se supinam sub ramis ac porrectis cruribus emori fingit sese. Gaudent eo spectaculo simiae considentes in arbore. Deinde, ubi jam mortuam arbitrantur, unam aliquam emittunt exploraturam, num vere mortuus sit hostis. Illa cautim ac pedetentim accedens, ubi nullum vitae videt argumentum, pardale nimirum modis omnibus cadaver imitante, demum audet etiam conscendere. Quod simulatque reliquae simiae conspexerint, jam deposito omni metu descendunt et pardalim omnia ferentem circumsultant, postremo conculcant insultantes ludibrii causa, donec pardalis sentiens illas jam saltando defatigatas de repente reviviscens aliam dentibus, aliam unguibus corripit dilaniatque ac devorat. Hanc equidem fabulam, ne quid fuci faciam lectori, non reperi apud idoneum auctorem, sed in Graecis collectaneis cujusdam Apostolii Byzantii, cujus testimonium quodam in loco Politianus etiam adfert, alioquin auctoris non admodum gravis. 1367. II, IV, 67. Mandare laqueum Mandare laqueum dicimur iis, quos usqueadeo negligi a nobis significamus, ut si vel suspendant sese, nihil ad nos attineat. Juvenalis de Democrito: Cum fortunae ipse minaci Mandaret laqueum mediumque ostenderet unguem. Confine illi, cum jubemus οἰμώζειν, id est plorare, quempiam et μακρὰ οἰμῶξαι, id est clare plorare, καὶ κλαίειν, καὶ μακρὰ χαίρειν, id est et flere, et longum valere. 1368. II, IV, 68. Medium ostendere digitum Medio item digito porrecto supremum contemptum significabant. Martialis libro secundo: Et digitum porrigito medium. Nam hunc digitum Martialis impudicum vocat: Ostendit digitum, sed impudicum. Persius infamem: Infami digito et lustralibus ante salivis. Huc arbitror pertinere, quod apud Laertium Diogenes, ut alibi diximus, hospitibus quibusdam Demosthenem videre cupientibus non indice digito, sed medio porrecto demonstravit, parum virum innuens et effeminatum. Ac paulo post eodem in loco satis indicat porrectione digiti medii quippiam obscoenum significari, cum ait insanos haberi, qui medium porrigant digitum, qui indicem, non item. Itaque eodem in carmine duobus adagiis extremum contemptum indicavit satyricus: Mandaret laqueum mediumque ostenderet unguem. Elegantius fiet utrumque, si longius detorqueatur, ut Philosophicis praeceptis laqueum mandes, tu tuo vivito more et Theologorum decretis negotiatores medium unguem ostendunt, id est plane contemnunt ridentque. 1369. II, IV, 69. Barbam vellere Σὸν πώγωνα τίλλειν, id est barbam vellere. Est illud quoque sumptum a gestu: barbam vellere, quo summum contemptum ac ludibrium significamus. Horatius Sermonum libro primo: Barbam tibi vellunt / lascivi pueri. Persius: Idcirco stolidam praebet tibi vellere barbam Juppiter ? Idem alias: Si Cynico barbam petulans nonaria vellit. Et Dionysius Siculus non dubitavit Aesculapio barbam auream detrahere. Lucianus in Timone de Jove Olympio: Ἐκάθησο τοὺς πλοκάμους περικειρόμενος, id est Desidebas, dum tibi circumtonderetur caesaries. Et barbam vellit mortuo leoni, qui ferox est in prostratum, quod alias attigimus. 1370. II, IV, 70. Malis ferire Μήλοις βάλλειν, id est malis petere, dicuntur qui muneribus assequi student quod optant, aut qui donis provocant ad amorem mutuum. Ducta est allegoria a fabula Atalantae, quam Hippomenes cursu superavit, sed arte: projectis inter currendum malis aureis, in quibus sublegendis dum puelle subinde remoratur, praecessit ac vicit juvenis. Refertur adagium a Diogeniano. Plutarchus in Symposiacis indicat olim fuisse morem, ut in eos, qui semper vincerent, mala, rosas, nonnulli etiam mala Punica jacerent, ut hinc quoque videri possit ortum adagium ac dictitatum de iis, qui magnopere mirantur ac probant quempiam aut etiam blandiuntur. Idem decade nona narrat Anarchum, cum ab Alexandro post cenam malis peteretur, surrexisse dixisseque hunc senarium ex Oreste Euripidis: Βεβλήσεταί τις θεῶν βροτησίᾳ χερί, id est Ferietur aliquis mox deum humana manu. Potest et simplicius accipi malis petere, cum quis ad amandum lacessitur ac provocatur. Sic enim interpretatur Suidas. Unde et illud apud Maronem: Malo me Galatea petit, lasciva puella. Et: Aurea mala decem misi, cras altera mittam, Et: Ipse ego cana legam tenera lanugine mala. Et Acontius apud Ovidium Cydippae malum inscriptum in gremium mittit. Aristophanes in Nebulis: Μήλῳ βληθείς ὑπὸ πορνιδίου, id est A scorto malo percussus. Interpres adscribit malum amoris esse symbolum, propterea quod Veneri sit sacrum. Unde in certamine formarum praemium malum erat aureum idque Veneri contigit. Theocritus in Cyclope: Ἤρατο δ’ οὔτι ῥόδοις, οὐ μάλοις ούδὲ κικίνοις, Ἀλλ’ ὀλοαῖς μανίαις, id est Non malis, non ille rosis, non ille cicinis, Sed furiis mage pestiferis adamabat. Idem in Hodoeporis: Βάλλει καὶ μάλοισι τὸν αίπόλον ἁ Κλεαρίστα. Olim munuscula malis constabant, unde Horatius in Epistolis: Frustis et pomis viduas venentur avaras Excipiantque senes, quos in vivuaria mittant. 1371. II, IV, 71. Mare prius vitem tulerit Σὸ πέλαγος πρότερον οἴσει ἄμπελον, id est Mare prius vitem feret, de iis, quae nullo pacto fieri possint. Nam salsitudo vitibus inimicissima. Hinc, opinor, Homerus et Hesiodus identidem pontum vocant ἀτρύγετον, quod illinc nulla colligatur vindemia. Salsa terra fere sterilis est frugibus, sed vitibus inimicissima. Refertur apud Diogenianum. 1372. II, IV, 72. Betizare, lachanizare Lachanizare vulgo dicebant pro languere, teste Suetonio in vita Octavii Caesaris, pro quo Augustus novavit betizare. Quadrabit et in insulsos et insipidos. Catullus: Languidior tenera cui pendens sicula beta. Item Martialis: Ut sapiant fatuae, fabrorum prandia, betae, O, quam saepe petet vina piperque coquus ! Eodem pertinet illud Diogenis Cynici dictum apud Laertium: Cum adolescentes quidam eum canem vocarent seque cauturos dicerent, ne ab illo morderentur, bono animo esse jussit, canem enim haud quaquam vesci betis, mollitiem illlorum notans. Bliteos appellant stupidos. Est βλίτον herbae genus, cui nomen etiam a stupore saporis inditum putant, quasi βλάξ, quae vox bardum et stupidum significat. Aristophanes in Avibus: Ὡς βλακικῶς διακονεῖς, id est Ut stupide ministras. Plautus in Truculento: Blitea et lutea est meretrix, nisi quae sapit in vino ad rem suam. Laberius mimographus apud Nonium Marcellum bipedem et bliteam beluam appellat insulsum et vecordem. Apud Menandrum quoque mariti uxoribus ex blito convicium faciunt, bliteas eas nominantes. Aristophanes in Nebulis: Καὶ σε καλοῦσι βλιτόμαν, id est Teque vocant bardum ac stultum. Fieri potest ut Gallica quoque vox hinc manarit, qua nun vulgo contemptissimos extremae notae homines compellant bliteros, addita litterula. 1373. II, IV, 73. Promus magis quam condus Sane quam elegans et proverbialis Ausonii dimeter iambicus: Promusque quam condus magis, In quemdam profusiorem, qui parta prodigere nosset, quaerere aut quaesita servare non nosset. Sumpta metaphora a rei familiaris dispensatoribus, maximeque penuariae, quos Graeci ταμίας vocant, quorum partes sunt ad usum familiae promere, id est proferre, quaedam alia condere, hoc est seponere. Jam qui tantum promit, is ad inopiam velis equisque properat. Plautus in Truculento parce promos appellat sordidos ac tenaces et qui sumptum libenter effugiunt. 1374. II, IV, 74. Indulgere genio Proverbiales sunt et illae figurae: defraudare genium, pro eo, quod est negare naturae, quod appetit, et indulgere genio, pro eo, quod est animo obsequi. Terentius in Phormione: Suum defraudans genium. Plautus in Truculento: Sed istos, qui cum geniis suis belligerant, parce promi, sordidos et parcos significans. Idem in Aulularia: Egomet fraudavi meum genium. Contra Persius satyra quinta: Indulge genio; carpamus dulcia. Unde et genialem appellant diem laetum et voluptuarium, et genialiter vivere pro molliter et laute. 1375. II, IV, 75. Curare cuticulam Huic confinis est illa frequens apud poetas figura: curare cuticulam. Nam qui voluptati student magis quam famae, unum hoc curant, ut cutis summa niteat, eaque gratia lautioribus epulis, balneis, unguentis, somno, conviviis allisque id genus delitiis utuntur. Horatius in Sermonibus: Ire domum atque / pelliculam curare jube. Idem in Epistolis: Me pinguem et nitidem, et bene curata cute vises, Cum ridere voles, Epicuri de grege porcum, Persius: Et assiduo curata cuticula sole. 1376. II, IV, 76. Nodum in scyrpo quaeris Nodum in scyrpo quaeris in anxium dicebatur nimisque diligentem aut meticulosum, qui illic scrupulum moveret, ubi nihil esset addubitandum. Hoc adagium refertur apud Plautum in Menaechmis et verbis totidem apud Terentium in Andria. Festus ex Ennio citat: Queris et in scyrpo, soliti quod dicere, nodum, nominatim proverbii titulo referens. Donato junci species est scyrpus, levis atque enodis. Quamquam apud Gellium scyrpi dicuntur captiunculae argutiaeque. Nisi forte quis malit legere in scrupo, quod hi lapilli leves sint ac rotundi. 1377. II, IV, 77. Delphinum silvis appingit, fluctibus aprum Horatius in Arte poetica proverbiali schemate dixit: Delphinum silvis appingit, fluctibus aprum, indocti poetae stultitiam taxans, qui multa non suo loco neque tempestiviter describit, perinde quasi pictor delphinum piscem, juxta Callimachi dictum, in nemoribus pingeret, rursus aprum in undis. Confine illi: Ἐν φακῆ τὸ μύρον, id est In lenticula unguentum. 1378. II, IV, 78. Cancer leporem capit Καρκίνος λαγωὸν αἱρεῖ, id est Cancer leporem capit, de re nequaquam verisimili dictuque absurda, velut si quis dicat ab indoctissimo superari doctum. 1379. II, IV, 79. Ne caprea contra leonem Μὴ πρὸς λέοντα δορκάς, id est Ne caprea adversus leonem, hoc est ne longe inferior cum potentiore decertes. Dorcas enim silvestris est capreolus. Refertur a Diogeniano. Suidas integrum refert senarium: Μὴ πρὸς λέοντα δορκάς ἅψωμαι μάχης, id est Ne cum leone caprea pugnam sumpsero. Homerus Odysseae Θ: Ἀνδράσι δὲ προτέροισιν ἐπιζέμεν οὐκ ἐθελήσω, id est Cum potiore viro nolim certamen inire. 1380. II, IV, 80. Pellem caninam rodere Pellem caninam rodere proverbiali metophora dixisse videtur Martialis pro eo, quod est hominem maledictum et improbum conviciis insectari. Sic enim scribit in obtrectatorem quemdam et oblatratorem: Non deerunt tamen hac in urbe forsan Unus vel duo tresve quatuorve Pellem odere qui velint caninam. 1381. II, IV, 81. Echino asperior Ἐχίνου τραχύτερος, id est echino asperior, in hominem intractabilem et insuavibus moribus dictum. Metaphora sumpta ab animante, cujus duplex est genus: terrestre, spinis obsitum, et maritimum, pinnata undique testudine, ac spinis obductum, quibus se pedum vice voluit, auctore Plinio, Martialis: Cortice deposito mollis echinus erit. Aristoteles libro De generatione animantium quinto tradit echinum ipsum quidem pusillum esse, ceterum spinas habere et longas, et acutas. Athenaeus Dipnosophiston libro tertio fabellam haud infestivam refert e Demetrio Scepsio: Laconem quempiam vocatum ad cenam, appositis echinis, cum ignoraret, quo pacto soleant edi, nec observaret, quomodo ceteri convivae his vescerentur, corripuisse quemdam et in os conjecisse una cum ipsa testa; porro, cum inter dentes strderet echinus et hominis os cibo misere cruciaretur, O sceleratum, inquit, edulium, neque nunc te omittam tibi mitis, nec te posthac umquam sumpsero ! 1382. II, IV, 82. Echinus partum differt Ἐχῖνος τὸν τόκον ἀναβάλλει, id est Echinus partum differt, de iis dici suetum, qui prorogarent quippiam suo malo: veluti qui creditam pecuniam comperendinant, tamen aliquando reddendam vel majore cum fenore. Aiunt echinum terrestrem stimulata alvo remorari partum, deinde jam asperiore ac duriore facto fetu mora temporis majore cruciatu parere. Auctor Suidas. Plinius libro IX, capite XXV, tradit piscem, qui dicitur echineis, fluxum gravidarum sistere et usque ad puerperium in utero continere fetum. Quamquam hoc ἀπροσδιόνυσον. 1383. II, IV, 83. Prius duo echini amicitiam ineant Πρὶν δὲ δύο ἐχῖνοι ἐς φιλίαν ἔλθοιεν, ὁ μὲν ἐκ πελάγους, ὁ δ’ ἐκ χέρσου, id est Prius echini duo inierint amicitiam, alter e mari, alter e terra, de iis, qui moribus ac studiis sunt inter se discrepantiores, quam ut spes sit aliquando inter eos necessitudinem coituram. Venustius erit ad rem deflexum: Male convenit theologorum spinis cum bonis litteris. Citius echino marino cum terrestri conveniret. Nam est echinus marinus, de quo multa Plinius et Aristoteles, est et terrestris, quem alio nomine vocant erinaceum. Illud commune, quod uterque spinosus est, unde et vocabulum inditum. Refertur a Suida. 1384. II, IV, 84. Non missura cutem nisi plena cruoris hirudo Proverbii speciem habet illum etiam Horatianum in Arte poetica: Non missura cutem nisi plena cruoris hirudo. Quadrabit in homines nimium sedulos et quibusvis in rebus immodicos. Cujusmodi nonnullos videas, qui, cum semel coeperint, nullum faciunt finem, donec defatigati desistant, nec rationem ullam habent alieni fastidii, sed suo tantum animo negotii modum metiuntur haudquaquam memores vetustissimi sermonis admonentis, ut tum a lusu desistamus, cum adhuc est jucundus, ne voluptatem odii molestia consecuta contaminet. Nemo nescit hirudinem, ubi semel haeserit corpori, nulla ratione posse revelli, donec suctu sanguinis expleta decidat. Quidam appellant sanguisugam, Graeci βδέλλαν sive βδέλλιον. Linguam habet bisulcam ac fistulatam, quam penitus infigit cuti. Meminit Plinius libro undecimo, capite trigesimoquarto, atque inibi de altero quodam animali, cui nomen non sit, quod semper infixo sanguini capite vivat, donec nimia satietate dehiscat et ipsi immoriens alimento, cum cibi non sit exitus. 1385. II, IV, 85. Mea est pila Mea est pila, id est Vici et voti sum compos aut Res mihi in manu est, apud Plautum in Truculento. Sumptum a notissimo pilae ludo, cum multis insequentibus unus aliquis praestantior occupat. Consimili figura dixit in Cassina: Sed si nunc vult hera facere officium suum Nostra omnis lis est, id est vicimus. Traducta metaphora a judiciis. 1386. II, IV, 86. Ab ova usque ad mala Ab ovo usque ad mala proverbiali figura dixit Horatius in Sermonibus, satyra tertia, pro eo, quod est ab initio convivii usque ad finem: Si collibuisset, in quit, ab ovo Usque ad mala citaret Io Bacche !, modo summa Voce, modo hac resonat, quae chordis quatuor ima. Antiquitus enim cenam ab ovis auspicabantur, malis finiebant. Erit venustius, si longius trahatur: ab ovo usque ad mala, id est toto colloquio, tota navigatione aut toto opere. Qui rem altius repetunt, quam oportet, notantur illo versu Horatiano: Nec gemino bellum Trojanum orditur ab ovo. Qui a primis initiis repetunt, ἐκ τῶν ῥιζῶν, id est a radicibus et a stirpibus imis, exordiri dicuntur. Qui nihil praetermittunt, ordine narrant. Et a capite usque ad calcem, quod alibi retulimus. Graecis ἄνωθεν dicitur et ἀρχῆθεν. 1387. II, IV, 87. Virtutem et sapientiam vincunt testudines Julius Pollux libro nono De rerum vocabulis scribit hoc carmen olim proverbio celebratum fuisse: Σὰν ἀρετὰν καὶ τὰν σοφίαν νικᾶντι χελῶναι, id est Et virtus testudinibus, et sapientia cedit. Est autem velut aenigma innuens pecuniam longe plus posse quam aut virtutem, aut sapientiam. Antiquitus enim Peloponesiorum nomisma, id est testudo, dicebatur propter inscalptam in eo testudinis figuram. Testem hujus rei citat Eupolidem, qui in fabula, cui titulus Captivi, ὀβολόν dixerit καλλιχέλωνον, id est obolum pulchrae testudinis. Consimili figura dictum est et illud: Multas noctuas sub tegulis latitare, et Bos in lingua, quae suis retulimus locis. 1388. II, IV, 88. Sacra haec non aliter constant Sacra haec non aliter constant. Hoc adagio licebit uti, si quando fatebimur culpam, sed quae rei locove conveniat: veluti si quis in balneis agat impudentius aut rusticius in navi, aut in compotationibus ebriorum intemperantius, aut inter mulierculas ineptius, aut inter aulicos dissimulantius, aut inter sophistas loquacius, aut apud populum adulantius. Ausonius Nuptialis centonis excusans licentiam Etenim fabula est, inquit, de nuptiis et, velit nolit, sacra haec aliter non constant. Sumptum a sacris, quae certis quibusdam ceremoniis peraguntur, de quibus si quid demutes, piaculum admissum putetur. Plutarchus in commentario De audiendis poetis: Θυσίας μὲν γὰρ ἀχόρους καὶ ἀναύλους ἴσμεν, οὐκ ἴσμεν δὲ ἄμυθον ούδὲ ἀψευδῆ ποίησιν, id est Sacra enim absque choris ac tibiis novimus, non novimus autem absque fabula ac mendacio poesim. 1389. II, IV, 89. Sequitur ver hiemem Sequitur ver hiemem. Hoc adagio rerum vices significamus necessario sibi succedentium: ut si quis suadens in rebus afflictis animum fulciendum spe meliorum dicat: Sequetur ver hiemem, id est Tristibus succedent laetiora. Ita Pindarus Isthmiorum hymno quarto: Νῦν δ’ αὖ μετὰ χειμέριον ποικίλων μηνῶν ζόφον / χθὼν ἅτε φοινικίοις ἄνθος ῥόδοις, id est Nunc vero rursum post hybernam multiplicium mensium caliginem terra celuti purpureis floret rosis. Ausonius in praefatione Monosyllabarum nonnihil abusus est proverbio: Ut in vetere verbo est, sequitur ver hiemem. Jam similium nugarum subtexo nequitiam. 1390. II, IV, 90. Venereum jusjurandum Ἀφροδίσιος ὅρκος οὐκ ἐμποίνιμος, id est Venereum jusjurandum non punitur. Sensus est amantium jusjurandum irritum esse neque ad deos quicquam pertinere tamquam jocosum. Et auctore Nasone: Juppiter ex alto perjuria ridet amantum Et jubet Aeolios in freta ferre Notos. Et Horatius: Ridet hoc, inquam, Venus ipase, rident Simplices Nymphae. Tibullus: Perjuria ridet amantum Juppiter et ventos irrita ferre jubet. Citatur hoc adgium a Platone in Convivio: Ὃ δὲ δεινότατον, ὥς γε λέγουσιν οἱ πολλοί, ὅτι καὶ ὀμνύντι μόνῳ συγγνώμη παρὰ θεῶν ἐκβάντι τῶν ὅρκων. Ἀφροδίσιον γὰρ ὅρκον οὔ φασιν εἷναι. Οὕτω καὶ οἱ θεοί, καὶ οἱ ἄνθρωποι πᾶσαν ἐξουσίαν πεποιήκασι τῷ ἐρῶντι, id est Quodque omnium maximum est, ut sane dicitur vulgo, uni etiam juranti a diis parata est venia, si, quae juravit, non praestiterit. Venereum enim jusjurandum negans esse. Adeo tum dii, tum homines nihil non permittunt amanti. In verbis Platonis videtur deesse vocula ἐμποίνιμον: οὔ φασιν εἷναι ἐμποίνιμον. Meminit et Procopius in epistola ad Epiphanium ultima: Καλῶς ἄρα ᾔδει τὸ τῶν ἐρὼντων πάθος ἡ παροιμία, κἅν ἐπιορκεῖν ἐθέλωσι, συγγνώμην αὐτοῖς ἐκ θεῶν ἀπαγγέλλεται, id est Pulchre novit amantium affectum proverbium: etiam si pejerare voluerint, veniam illis a diis pollicetur. Plato in Philebo apud Athenaeum libro duodecimo: Ὡς δὲ λόγος, καὶ ἐν ταῖς ἡδοναῖς ταῖς περὶ ἀφροδίσια, ἃ δὴ μέγιστα δοκοῦσιν εἷναι, καὶ τὸ ἐπιορκεῖν συγγνώμην εἴληφε παρὰ θεῶν, ὥσπερ καθάπερ παίδων τῶν ἡδονῶν οὐδὲ τόν λογισμὸν κεκτημένων, id est Ceterum quemadmodum dicitur, etiam in voluptatibus circa res venereas, quae sane videntur esse praecipuae, perjurium quoque venia donatur a diis, perinde quasi voluptates puerorum instar sint, qui nondum rationis sunt compotes. Refertur et illud ex Callimacho: Ὤμοσεν, ἀλλὰ λέγουσι θεατοὺς ἐν ἔρωτι Ὅρκους μὴ δύνειν οὔατ’ ἐς ἀθανάτων, id est Juravit, verum vulgo dicunt, in amore Quod juras, aures non penetrare deum. Prior versus non caret mendo. Deflecti potest ad quodvis promissum, cujus fides praestanda non videatur. 1391. II, IV, 91. Tamquam meum nomen. Tanquam digitos Proverbiales hyperbolae sunt: Tamquam meum nomen, et tanquam meos digitos teneo, si quando promptam certamque memoriam significare volumus. Martialis: Totis diebus, Afer, haec mihi narras Et teneo melius ista quam meum nomen. Juvenalis: Tamquam ungues digitosque suos. Nihil magis meminimus quam proprii nominis. Unde et vita defunctos olim suo nomine inclamabant: Et proprii nominis oblitum dicimus prodigiosae obliviscentiae hominem. Antiquitus in digitis computus peragebatur. Extat ea de re libellus Bedae. Quin hodieque numerandi imperitum et obliviosum per jocum rogare solent, quot in manibus habeat digitos. Plutarchus in commentario, cui titulum fecit Quo pacto quis intelligere possit se profecisse, scribit olim morem fuisse nomina digitorum ediscere hisque in metu tamquam remedio futuris uti. Οἱ μὲν γὰρ ἐκμεμαθηκότες τὰ τῶν ἰδίων ὀνόματα δακτύλων χρῶνται πρὸς τοὺς φοβοὺς αὐτοῖς ὡς ἀλεξικάκοις, ἀρτέμα καταλέγοντες ἕκαστον, id est Quidam enim ediscunt suorum nomina digitorum eisque contra pavores utuntur, tamquam ad depellenda mala remedium habeant, paulatim singulos recensentes. Quae vero sint digitorum apud Graecos vocabula, Gellius in Noctibus Atticis indicavit. Caelius Calcagninus, ut indicat Aleander, mavult intelligi de nominibus Dactylorum Idaeorum, de quibus nonnihil attingemus in proverbio Celmis in ferro, licet in Plutarcho ἰδίων legatur non Ἰδαίων. 1392. II, IV, 92. Bonorum glomi Ἀγαθῶν ἀγαθίδες, id est Bonorum glomi, de opibus extructis et affatim accumulatis. Sumpta metaphora a glomere textorio, cui fila sunt obvoluta, aut certe ligno illo textorio, cui filorum maxima vis est obvoluta, quod idem πηνίον vocant. Proverbii meminit Julius Pollux libro VII, capite X, indicans apud comicos esse frequentissimum. Videtur autem allusum ad vocem in agathide et agathis, perinde ut Thucydides in Euripidis epigrammate Athenas τῆς Ἑλλάδος Ἑλλάδα vocat, id est Graeciae Graeciam (etiamsi libro V tribuit hanc sententiam Pindaro), et quemadmodum ἔσχατα ἐσχάτων, id est postrema postremorum, item κακὰ κακῶν, id est mala malorum, dicunt Graeci. Quam quidem figuram Latini non agnoscunt. 1393. II, IV, 93. Rem acu tetigisti Est apud Plautum in Rudente: Rem acu tetigisti, pro eo, quod est rem ipsam divinasti, nihil aberrans. Metaphora sumpta videri potest a lusu quopiam, in quo divinator id, quod alius notasset, summa acu tangebat: aut lineam, aut calculum, aut aliud quiddam simile. Igitur acu tangere perinde est, quasi dicas Ipsissimum punctum attingere. Nam minutissima puncta denotantur acu. 1394. II, IV, 94. Purgatis auribus Purgatis auribus pro attentis et vacuis proverbium resipit. Plautus in Milite: Perpurgatis ambo damus tibi operam auribus. Horatius in Epistolis: Est mihi, purgatam crebro qui personet aurem. Persius quinta satyra: Stoicus hic aurem mordaci lotus aceto. Nam sordes in auribus collectae auditum hebetant, exemptae reddunt acriorem. 1395. II, IV, 95. Purior clavo Ἁγνότερος πηδαλίου, id est Purior gubernaculo, comparatio proverbialis de re vehementer inculpata aut moribus undequaque integris et incotaminatis. Clavus enim nauticus assiduis fluctibus abluitur, ut nihil sordium possit haerere. Adagium refertur a Suida. 1396. II, IV, 96. De calcaria in carbonariam Quoties fit, ut a re proposita ad aliud quippiam longe diversum digrediamur, de calcaria in carbonariam decurrere dicimur, sive cum ex uno malo in aliud diversum incidimus. Tertullianus libro De carne Christi Igitur, inquit, de calcaria, quod dici solet, in carbonariam, a Marcione ad Apellem. Huic non dissimile est illud Ciceronis in actione pro Murena: Respondebo igitur Postumio primum, qui nescio quo pacto mihi videtur praetorius candidatus in consularem quasi desultorius in quadrigarum curriculum incurrere. 1397. II, IV, 97. Datyli dies Δατύλου ἡμέρα, id est Datyli dies, ubi res feliciter successerunt. Sumptum a Datylo quodam, qui apud Athenienses summos est honores consecutus. 1398. II, IV, 98. Monstrum alere Monstrum alitur, ubi quid occulti vitii latere significamus. Haud scio an inde sumpta metaphora, quod monstra ob pudorem clanculum aluntur et occultantur. Siquidem Pamphilus in Andria Terentiana, quod prius repudiatus gener rursum ad affinitatem repeteretur, suspicans aliquid esse vitii in puella, quod celaretur, Repudiatus, inquit, repetor. Quamobrem ? Nisi id est, quod suspicor: Aliquid monstri alunt. Ea quoniam nemini obtrudi potest, Itur ad me. 1399. II, IV, 99. Non curat numerum lupus Proverbium sapit Vergilianum illud in Bucolicis: Hic tantum Boreae curamus frigora, quantum Aut numerum lupus, aut torrentia flumina ripas. Recte dicetur in hominem impudenter furacem. Extat hodieque vulgo jactatum adagium: Lupus non veretur etiam numeratas oves devorare. Porro fures paulo timidiores consueverunt a rebus numeratis abstinere manum, metu videlicet, ne hoc indicio deprehendantur. Huic affinis jocus ille facetus in servum furacem, cui nihil erat domi neque clausum, neque obsignatum. 1400. II, IV, 100. Ipsis placet Αὐτοῖς ἀρέσκει, id est Ipsis placet, ubi rem parum nobis probari aut causam nihil ad nos pertinere significamus. Terentius in Andria: Mihi non fit verisimile. Atqui ipsis commentum placet. Non admodum abludit ab illo: suum cuique pulchrum. Suis quisque consiliis suaeque sententiae blanditur. Huc pertinet illud apud Homerum frequens: Ἥνδανε θυμῷ, id est placuit animo. Item illud apud comicos: Sic lubitum est animo meo. Et apud Virgilium: Diis aliter visum. Plato libro De legibus tertio retulit hoc proverbium. 1401. II, V, 1. Spartam nactus es, hanc orna Ἣν ἔλαχες, Σπάρταν κόσμει, id est Spartam, quam nactus es, orna (sive administra). Admonet adagium, ut quamcunque provinciam erimus forte nacti, ei nos accommodemus proque huius dignitate nos geramus. M. Tullius ad Atticum lib. quarto, epistola sexta: Reliquum est: Σπάρταν ἔλαχες, ταύταν κόσμει. Non me hercle possum. Et Philoxeno ignosco, qui reduci in carcerem maluit. Idem ad eundem libro primo: Eam causam, quam mihi dicis obtigisse Σπάρταν, non modo nunquam deseram, sed etiam si ab illa deserar, tamen in mea pristina sententia permanebo. Quod a Cicerone refertur, carmen est anapaesticum e tragoedia quapiam: Spartam nactus es, hanc exorna. Theocriti scholiastes indicat allusum ad hoc proverbium in Hodoeporis: Αὐτόθι μοι ποτέρισδε καὶ αὐτόθι καὶ βουκολιάσδευ. Σὰν σαυτοῦ πατέων ἔχε τὰς δρύας, id est Mecum isthic certa, simul isthic pascito tauros Et terram calcans propriam ne desere quercus. Proverbium igitur ad varios usus licebit accommodare: Vel cum admonebimus, ut suam quisque personam, quam suscepit, cum decoro tueatur. Episcopus es, ne satrapam agas, sed episcopum. Maritus es, cura, quae mariti sunt officia. Aulicus es, aulicum age. Iudex es, ne iam amicum aut inimicum, sed iudicem agas. Principatus tibi contigit, principis officio fungere. Privatus es, ut privatum te gere. Sic propemodum usus est Aristophanes, nam huic inscribitur comoedia, cui titulus Θεσμοφοριάζουσαι: Φρὴ γὰρ ποιητὴν ἄνδρα πρὸς τὰ δράμματα Ἃ δεῖ ποιεῖν πρὸς ταῦτα τοὺς τρόπους ἔχειν, id est Decet poetam accommodari moribus Utcunque ad argumenta, quae tractaverit. Vel cum iubebimus unumquenque sua sorte contentum esse oportere, quaecunque contigit. Quemadmodum enim peritus gubernator in omni tempestate bonum praestat nauclerum, ita vir sapiens in omni fortuna sapienter se gerit. Est ampla res familiaris, sapienter administra. Non est, utere paupertatis commodis. Contigit eruditio, utere ad bene vivendum. Non contigit, ne macereris: sufficit pietas ad consequendam salutem. Plutarchus in commentario Περὶ της εὐθυμίας admonens, ut suam quisque sortem boni consulat, Σπάρτην, inquit, ἔλαχες, ταύτην κόσμει, id est Sparta tibi obtigit, hanc exorna. In eodem libello monet hoc dictum a Solone proditum. Citatur autem ex Euripide: Σπάρτην ἔλαχες, κείνην κόσμει, Σὰς δὲ Μυκήνας ἡμεῖς ἰδίᾳ, id est Spartam nactus es, hancce guberna, Sors est proprie nostra Mycenae. Videntur esse verba Agamemnonis ad Menelaum. Quod confine est illi Platonico: Σὸ παρὸν εὖ τίθεσθαι, id est Quod praesens est, bene dispone (sive boni consule). Nunc vulgus hominum magis incumbit augendae rei quam bene administrandae, contra quam recte monet Socrates in Theaeteto Platonis: Κρεῖττον γάρ που σμικρὸν εὖ ἥ πολὺ μὴ ἱκανῶς περᾶναι, id est Nam satius est pusillum bene quam multum non, ut oportet, peragere. Hanc igitur sententiam passim in principum aulis insculpi oportuit: Σπάρταν ἔλαχες, ταύταν κόσμει. Quorum vix ullum reperias, qui vere cogitet, quid sit principis agere personam, quive sua ditione contentus non conetur aliquid imperii suis finibus addere. Principis munus est modis omnibus reipublicae commodis providere, publicam tueri libertatem, alere pacem, excludere quam minimo suorum exitio maleficia, dare operam, ut sanctos et integros habeat magistratus. Cum igitur harum rerum securus ludit alea, saltat, scortatur, musicatur, venatur, negotiatur, berviter: alibi intentus est totus, tum occinendum est adagium: Σπάρταν ἔλαχες, ταύταν κόσμει. Rursum ubi neglecta, quae contigit, ditione foris agit, alienis inhians imperiis, suos in summum adducit discrimen, suos exhaurit funditus, seque pariter et universam fortunam aleae belli subiicit, ut unum aut alterum oppidulum adiiciat suis finibus, tum suggerendum adagium: Spartam nactus es. Nihil principi pulchrius, quam ut hoc, quicquid est regni, quod fortuna dedit, sua sapientia, virtute, diligentia reddat ornatius. Contigit oppidulum, imitare Epaminondam: fac ut frigidum illud oppidulum tua opera multo reddas celebrius ac locupletius. Contigit fera et intractabilis natio, da operam ut eam paulatim cicurem et legibus obtemperantem reddas. Contigit regnum parum splendidum, noli vexare finitimos, sed hoc, quod habes, citra alienum detrimentum exorna. Vix unquam feliciter cessit peregrinae ditionis affectatio. Quasdam nationes ingenium ac linguae sonus discrevit, ut Germanos et Hispanos; quosdam ipsa natura diduxit ut insulares mari, Italos mari simul et Alpium molibus. Nonnullis casus suos terminos dedit. Si quisque, quod nactus sit, nitatur ornare, nimirum ubique florebunt omnia. Et inter amicos, nempe Christianos, omnia erunt omnium communia. Nunc saepenumero fit, ut dum aliena labefactare nitimur, nostra funditus subvertamus et, ut feliciter cedat res, tanto nostrorum civium sanguine, tantis sumptibus, tot periculis, tot sudoribus, tot orbitatibus, tot denique nunquam enumerandis malis emimus titulum nescio quem inanem et magni nominis fumum. Xerxes, Cyrus, Alexander Magnus et vixissent diutius, et veriorem gloriam essent consecuti, si suas civitates recte administrare quam alienas armis vexare maluissent. Carolus Burgundionum dux, huius proavus, si vim ingenii, qua pollebat, si magnitudinem animi contulisset ad sua locupletanda potius quam ad expugnanda aliena, nec infelicem mortem oppetisset in bello, et inter laudatissimos principes haberi poterat. Magna pars nostra ditionis id temporis fatali quadam peste tenebatur, stultissima videlicet, sed omnium perniciosissima dissensione, omnibus in duas factiones divisis, quarum alteri nomen erat ab hamo, alteri a pisce asello. Pugnabat civitas cum civitate, vicus cum vico, domus cum domo. Saepe quos idem lectus iungebat, factio diversa segregabat et fratrem a fratre, ruptis naturae vinculis, distrahebat. Passim latroniciis, jurgiis, caedibus, rapinis fervebant omnia. Et interim bonus ille princeps, perinde quasi haec nihil ad rem pertinerent, procul aliorum oppugnabat moenia. Carolus Galliarum rex, huius nominis octavus, peragrata Italia reversus est ad suos, sed tanto suo suorumque malo ac periculo, ut poenituerit ejus felicitatis. Denique sunt qui affirment eum ad senectutem pervenire potuisse, si Italiam Italis reliquisset. Quid dicam de Philippo, huius Caroli patre ? Adiit Hispanias, non Martis aleam experturus, sed accersitus ad regni partem capessendam; pacata undique omnia. Et tamen hanc tam felicem peregrinationem quam flevit patria non ferendis exactionibus expilata ! Ipse magno vitae periculo non semel laboravit. Franciscum Buslidium archiepiscopum Byzontinum amisit, virum modis omnibus incomparabilem. Sed tamen utcunque rediit, non licuit iis malis ita defungi. Denuo reliquit suos, saevissima jactatus tempestate delatus est in Angliam, tum temporis non admodum aequam nostratibus. Quid illic acciderit, quid passus fuerit, quid pollicitus, quo pacto dimissus sit, non libet commemorare. Servivit necessitati, fateor et ignosco, sed quid erat necesse in eam venire necessitatem ? Nec iis admonitus malis de repetenda patria cogitavit: Hispaniae revisendae erant, ubi periret juvenis ad res maximas natus, nisi ipse sibi suam invidisset felicitatem. Atque unius hominis mors simul et patriam optimo principe, et Maximilianum unico orbavit filio. Quid dicam de Christianissimo Francorum rege Ludovico, ejus nominis duodecimo ? Adortus est Venetos, id temporis, ut videbatur, inexpugnabiles, unico conflictu tot oppida restituit Romano pontifici Julio, tot imperatori Maximiliano, tot sibi recepit. Rediit rebus felicissime, sicuti videbatur, confectis. Verum quantum malorum pelagus hinc exundavit in Gallos ! Qui suo sanguine tot insignes triumphos Julio pepererant, eiusdem opera majore sanguinis jactura ex Italiae finibus ejecti, parum hoc: et quo non tandem ignominiae stigmate notati ? Quod ni Julium mors intercepisset, vidissemus regnum illud totius orbis florentissimum funditus eversum. Quid autem de serenissimo Scotorum rege Jacobo commemorem ? Is vir absolutam felicitatem absolutae laudi adjunxerat, si perpetuo suis se finibus continuisset. Erat ea corporis specie, ut vel procul regem posses agnoscere. Ingenii vis mira, incredibilis rerum omnium cognitio, invicta animi magnitudo, vere regia pectoris sublimitas, summa comitas, effusissima liberalitas. Denique nulla virtus erat, quae magnum deceret principem, in qua ille non sic excelleret, ut inimicorum quoque suffragio laudaretur. Contigerat uxor Margareta, serenissimi Anglorum regis Henrici octavi soror, ea forma, ea prudentia, ea in maritum charitate, ut non aliam a superis optare potuisset. Regnum Scotiae, quod multis et opibus, et celebritate incolarum, et splendore fertur cedere, sic suis virtutibus illustrarat, sic auxerat, sic ornarat, ut veram egregii principis laudem meruerit, si intra hoc gloriae suae stadium constitisset. Sed o nunquam felicem regno, raro principi, regis discessum ! Dum nimium amico in Gallorum regem animo, quo Britanniae regem magnis rerum minis Gallias impetentem averteret et ad insulae suae defensionem revocaret, egressus regni sui fines Anglos bello lacessit, quid multis ? Fortiter quidem, sed infeliciter periit, non tam sibi quam regno. Periit adhuc aevo vigens. Diu Scotia tanto principe, diu Margareta tali marito, diu filius (nam filium ex ea sustulerat) tali patre frui potuisset atque ipse vicissim et his omnibus, et sua gloria, nisi sibi vitam invidisset. Caesus est una cum fortissimo patre filius, et filius eo patre dignissimus, Alexander archiepiscopus titulo divi Andreae, juvenis quidem viginti ferme natus annos, sed in quo nullam consummati viri laudem desiderares. Mira formae gratia, mira dignitas, heroica proceritas, ingenium placidissimum quidem illud, sed tamen ad cognitionem omnium disciplinarum acerrimum. Nam mihi fuit cum eo quondam in urbe Senensi domestica consuetudo, quo tempore a nobis in rhetorum praeceptis Graecanicisque litteris exercebatur. Deum immortalem, quam velox, quam felix, quam ad quidvis sequax ingenium, quam multa simul complecti poterat ! Eodem tempore discebat jureconsultorum litteras, nec eas admodum gratas ob admixtam barbariem et odiosam interpretum verbositatem. Audiebat dicendi praecepta et praescripto themate declamabat, pariter et calamum exercens, et linguam. Discebat Graece et quotidie, quod traditum fuerat, stato reddebat tempore. Horis pomeridianis musicis operam dabat: monochordiis, tibiis, testudini. Modulabatur et voce nonnunquam. Ne ipsum quidem convivii tempus studiorum vacabat fructu: sacrificus perpetuo salutarem aliquem librum recitabat, puta decreta pontificum aut divum Hieronymum, aut Ambrosium, nec unquam recitantis vox interrumpebatur, nisi si quid alteruter doctorum, inter quos medius accumbebat, admonuisset aut ipse parum assequens, quod legebatur, sciscitatus esset aliquid. Rursum a convivio fabulae, sed breves, et hae quoque litteris conditae. Proinde nulla omnino vitae pars vacabat studio, nisi quae rei divinae somnoque daretur. Nam etiamsi quid superfuisset temporis, quod tam variis studiorum vicibus non suppetebat, tamen si quid forte supererat, id historicorum lectioni dabat. Nam hac cognitione praecipue capiebatur. His itaque rebus factum est, ut adolescentulus vix dum decimumoctavum egressus annum tantum in omni litterarum genere consecutus fuerit, quantum in quovis viro jure mireris. Nec illud in hoc usu venit, quod fere solet in aliis, ut ad litteras felix, ad bonos mores minus esset appositus. Verecundi mores erant, sic tamen, ut miram agnosceres prudentiam. Animus sublimis et a sordidis istis affectibus procul semotus, sed ita, ut nihil adesset ferocitatis, nihil fastidii. Nihil non sentiebat, permulta dissimulabat, nec unquam ad iracundiam poterat incitari: tanta erat naturae lenitas animique moderatio. Salibus impendio delectabatur, sed eruditis ac minime dentatis, hoc est non nigro Momi, sed candido Mercurii sale tinctis. Si quid turbae domi natum fuisset inter famulos, mirum quanta dexteritate quantoque candore solitus sit componere. Denique religionis erat et pietatis plurimum, superstitionis nihil. In summa nemo fuit dignior, qui ex rege, et ex illo rege nasceretur. Utinam autem in parentem pietas, quam fuit admirabilis, tam fuisset et felix. Comitatus est in bellum, ne usquam patri deesset. Quaeso, quid tibi cum Mavorte, omnium poeticorum deorum stupidissimo, qui Musis, imo qui Christo eras initiatus ? Quid isti formae, quid isti aetati, quid naturae tam miti, quid ingenio tam candido cum taratantaris, bombardis et ferro ? Denique quid erudito cum acie ? Quid episcopo cum armis ? Imposuit nimirum tibi immodica quaedam in parentem pietas dumque nimium fortiter amas patrem, infeliciter cum patre caesus occubuisti. Tot naturae dotes, tot virtutes, tot eximias spes unica pugnae procella absorbuit. Periit et nostrarum rerum nonnihil: nempe quod in erudiendo te sumpsimus operae quodque mea partum industria mihi te vindico. At quantus felicitatis cumulus, nisi genius aliquis malus regem huc impulisset, ut regni sui limites egressus in alienis agris cum ferocissima gente Martem experiri vellet. Utinam, quod praeclare coeperat, perficere maluisset, hoc est Σπάρτην, ἣν ἔλαχε, κοσμεῖν. Regibus proprius ac pulcherrimus laudum campus intra regni fines est. In apum gente caeterae quidem huc et illuc volatu divagantur, solus rex, ut aculeo caret, ita pro portione corporis alas habet multo minores, ut ad volatum parum sit idoneus. Veteres ita Venerem fingebant, ut pedibus testudinem premeret, id innuentes, matremfamilias ab aedibus nusquam oportere discedere, quippe cujus omne officium intra domesticos parietes contineatur. Atqui multo magis ad rem pertinebat principem hoc admoneri symbolo, qui si quid peccat, non unius familiae, sed orbis totius malo peccat. An parum est domi negotiorum, ut foris sint accersenda ? Tanta est ubique scelerum sentina, tot sacrilegia, tot latrocinia, tot oppressiones, tot injuriae, tot contumeliae, tot magistratuum corruptelae, tot leges aut a tyrannis institutae, aut in tyrannidis ministerium detortae, ut illa minutiora ne dicam: neglectas oppidorum vias, collabentes aedes sacras, incuratas fluminum ripas. His ita mederi, ut in remedium quam minimum de sanguine tuorum impendas, ut respublica beneficium sentiat, non sentiat impendium, an non egregium principis munus et immortali laude dignum ? Quod si cupis omnino gloriae tuae pomeria ultra ditionis tuae fines extendere, fac, ut, qui finitimi sunt, magnitudinem tuam benefactis, non malefactis, experiantur. Exuris villas, proteris segetes, demoliris urbes, abigis pecora, trucidas homines atque ita denique te magnum declaras. Bellum certamen, si id cum latrone suscepisses ! Hesiodus scripsit malum vicinum magnam esse noxam, contra, bonum ingens esse commodum. Hoc in te probent finitimi tui: fac ita te mirentur magnum, ut ament benignum. Verum satis jam dolori nostro, satis datum discipuli memoriae. Superest, ut ad proverbiorum recensionem redeamus. 1402. II, V, 2. Contigit et malis venatio Δέδοται καὶ κακοῖσιν ἄγρα, id est, Contigit et ignavis a venatu praeda, ubi quid feliciter obtigit immerenti quodque fortunae magis quam illius industriae sit acceptum ferendum. Allegoria sumpta a venatu, in quo vel praecipue dominatur fortuna, virtus minimum adfert momenti. At eruditio nemini contingit, ni labore parta. Regnum obvenit dormientibus, opes affluunt cessantibus nonnunquam, honores accidunt etiam fugitantibus. Caeterum, quae vere bona sunt, nostra industria parentur oportet. Suspicor inde natum, quod olim mos fuerit, quod venatu captum esset, omnibus impartiri, etiam immerentibus. Ita Theocritus in Piscatoribus: Ὡς καὶ τὰν ἄγραν τὠνείρατα πάντα μερίζειν, id est Sic uti venatum partiri insomnia cuncta. Quemadmodum arcana non committimus nisi selectis amicis, ita somnia narramus quibuslibet. Proverbium refertur a Suida e Zenodoto. Si pro δέδοται legas δίδοτο sive δέδοτο, erit initium carminis trochaici, nam probabile est e poeta quopiam decerptum. 1403. II, V, 3. Ire per extentum Proverbiali figura dixit Horatius: ire per extentum funem, pro eo, quod est rem factu perquam difficilem praestare, neque vel tantillum aberrare. Sumptum a funambulis, ut Acroni placet, qui non sine summa arte summoque usu per funem protensum ingrediuntur. Quae res, sicuti conjicere licet, priscis ingenti miraculo fuit; hodie nihil vulgatius. Horatii carmen hoc est: Ille per extentum funem mihi posse videtur Ire poeta, meum qui pectus inaniter angit. 1404. II, V, 4. Annus est Arbitror nemini dubium fore, quin illa quoque inter proverbiales hyperbolas referri debeant: Annus est, Seculum est, atque id genus alia. Terentius in Seipsum excruciante: Et nosti mores mulierum: Dum comuntur, dum moliuntur, annus est. Idem alibi: Jamdudum aetatem, pro admodum dudum. Plautus in Asinaria: Aetatem velim servire, Libanum qui conveniam modo. Et Seculum est, quod nihil abs te redditur litterarum. Proinde tempus praelongum hujusmodi figuris significabimus. 1405. II, V, 5. Dies adimit aegritudinem Menedemus in Ἑαυτὸν τιμωρουμένῳ Terentia nominatim adagii vice refert, Aut ego, inquiens, profecto ingenio egregie ad miseriam, Natus sum, aut illud falsum est, quod vulgo audio Dici, diem adimere aegritudinem hominibus. Eodem spectasse videtur Sophocles in Aiace flagellifero: Φρόνος γὰρ εὐμαρὴς θεός, id est Tempus enim facilis deus, videlicet quod omnia leniat molliatque. Ovidius: Quod male fers, assuesce, feres. Bene multa vetustas Lenit. Euripides in Alcestide: Φρόνος μαλάξει σε, id est Tempus dolorem leniet. Marcus Tullius libro Tusculanarum quaestionum III: Quod ita esse dies declarat, quae procedens ita mitigat, ut iisdem malis manentibus non modo leniatur aegritudo, sed in plerisque tollatur. Idem Epistolarum lib. v: Nam quod allatura est diuturnitas, id nos praecipere consilio prudentiaque debemus. Citatur ex Iphiclo: Λύπης δὲ πάσης ἐστὶν ἰατρὸς χρόνος, id est Tempus molestiis medetur omnibus. Euripides: Μέλλοντ’ ἰατρὸς τῆ νόσῳ διδοὺς χρόνον Ἰάσατ’ ἤδη μᾶλλον ἥ τεμὼν χρόα, id est Medicus, dedit qui temporis morbo moram, Is plus remedii, quam cutis sector, dedit. 1406. II, V, 6. Lucernam adhibes in meridie Λύχνον ἐν μεσηβρίᾳ ἅπττεις, id est, Lucernam accendis in meridie, id est, facis non suo tempore, aut explicas, quae per se sunt clarissima. Quorsum enim lucernis opus clarissima luce ? Natum videri potest a ridiculo Diogenis facto, qui, adhibita interdiu lucerna rogatusque, quidnam sibi vellet, respondit: Ἄνθρωπον ζητῶ, id est Hominem quaero, quemadmodum testatur Diogenes Laertius. Seneca libro De beata vita indicat hoc fieri solere per superstitionem, si quando denunciabatur ira numinis: Cum, inquit, sistrum aliquis concutiens ex imperio mentitur, cum aliquis secandi lacertos suos artifex, brachia, atque humeros suspensa manu cruentat, cum aliqua genibus per viam repens ululat laurumque linteatus senex et medio lucernam die praeferens conclamat iratum aliquem deorum, concurritis et auditis. 1407. II, V, 7. Soli lumen inferre Quintilianus Institutionum oratoriarum libro quinto, titulo De usu argumentorum, simillima huic figurae dixit: eum soli lumen inferre, qui rem per se evidentissimam conaretur argumentationibus probare. Videtur idem cum illo, quod alio retulimus loco: Ἡλίῳ τὸ φῶς δανείζειν, id est, Soli mutuare lumen. 1408. II, V, 8. Zoili Zoili audax quidem, sed parum felix mordacitas proverbio locum fecit, ut vulgo Zoili vocentur, alienarum laudum obtrectatores, et alienorum laborum reprehensores. Martialis: Pendentem volo Zoilum videre. Hic Zoilus sophista quispiam fuit, hoc facinore potissimum nobilitatus, quod Homerum, poetarum omnium principem, ausus est libris aliquot in eum scriptis incessere, unde Ὁμηρομάστιγος cognomen meruit, quod ipsum etiam abiit in proverbium: sic enim appellari coepti nobilium auctorum castigatores, vel Plinio teste in praefatione Historiae naturalis. Et Vergiliomastiges, quorum de numero fuit Pero. Zoilus igitur commentarios in Homerum compositos Ptolemaeo tyranno Aegyptiorum obtulit, ingens videlicet praemium a rege sperans, verum cum nihil mitteretur, penuria coactus misit, qui peterent. Ibi Ptolemaeus ait se mirari, cum Homerus tot annos defunctus tot hominum millia pasceret, Zoilum egere Homero doctiorem. Denique per occasionem supplicio affectus est. Quanquam de mortis genere diversa tradunt auctores. 1409. II, V, 9. Bona Cillicon Ἀγαθὰ κιλλικῶν, id est Bona Cillicon, subaudiendum: facit aut habet. Convenit, ubi quis malefactis ac foedis artibus sibi paravit opes. Huic adagio locum fecit Cillicon quidam, natione Milesius, qui, prodita Prienensibus Mileto patria ampliter quidem, sed foede ditatus est. Is cum proditionem moliens rogaretur, quidnam esset facturus, respondit Πάντ’ ἀγαθά, id est Omnia bona. Unde proverbium effertur etiam ad hunc modum: Πάντ’ ἀγαθά, ὡς ἔφη Κιλλικῶν, id est, Omnia bona, velut inquit Cillicon. Auctores Suidas et Zenodotus. Alludit huc et Aristophanes ἐν Εἰρήνῃ: Οὐδὲν πονρόν, ἀλλ’ ὅπερ καὶ Κιλλικῶν, id est Mali nihil, verum quod inquit Cillicon. Interpres adjicit Cillicontis exitium. Prodita a Cilliconte insula Theagenes quidam Syrius commigrarat Samum atque illic vendebat carnes. Ab hoc cum Cillicon carnes emere vellet, tradidit illi, ut, quod superesset, amputaret. At ille porrecta machaera manum hominis abscidit, Ista, inquiens, manu non prodes alteram civitatem. 1410. II, V, 10. Plumbeo jugulare gladio Plumbeo jugulare gladio est futili levique argumento convincere quempiam. M. Tullius ad Atticum: Cum illum plumbeo gladio jugulatum tamen iri diceret. Idem in libris De finibus bonorum frigidum argumentum plumbeum appellat pugionem. Quemadmodum Aurelius Augustinus libro Adversus Julianum tertio Et tamen, inquit, dialecticorum quasi jaculis oneratus acutis in certamen procedis et jactas plumbeos pugiones. Demosthenes in oratione contra Aristogitonem prima: Οὔτε γὰρ μαγείρῳ μαχαίρας οὐδεν ἐστ’ ὄφελος, ἥτις οὐ τέμνεται, id est Neque enim coquo machaerae ullus est usus, quae non secat. 1411. II, V, 11. Leonem radere Λέοντα ξυρεῖν, id est Leonem radere, dicuntur qui feroces et praepotentes arte tractant et illudunt magno suo periculo. Usurpavit hoc adagium Socrates apud Platonem libro de Republica primo, negans se usque adeo dementem esse, ut leonem ausit tondere et Thrasymacho, homini praeferoci, illudere: Οἴει γὰρ ἄν με οὕτω μανῆναι, ὥστε ξυρεῖν ἐπιχειρεῖν λέοντα καὶ συκοφαντεῖν Θρασύμαχον; Nam agni citra periculum tondentur vellunturque, leo nullo modo tractari vult. Ad hoc adagium allusisse videtur Martialis Epigrammatum libro decimo, cum ait: Quare, si pudor est, Ligella, noli Barbam vellere mortuo leoni. Vertit enim poeta in jocum, quasi tutum esset et ignavum leonem jam non sentientem vellere. Per leonem autem innuit pudenda muliebria, iam emortua senio. Id Aristides in Panathenaicis, ad Periclem a Platone taxatum refert: Ὥσθ’ ὅρα, μὴ λέοντα ξυρεῖν ἐπιχειρῶμεν, οὐ Θρασύμαχον συκοφαντεῖν ἐπιχειροῦντες ἀλλὰ κωμῳδεῖν Περικλέα, καὶ ταῦτα δειλίας id est Itaque vide, ne leonem radere conemur, non Thrasymachum calumniari volentes, sed Periclem taxare, praesertim de timiditate. 1412. II, V, 12. Ne mihi Suffenus essem Ne mihi Suffenus essem, ne mihi ipsi blandirer, ac stulte meipsum admirarer. Suffenus erat poeta longe ineptissimus, in aliorum vitia dicax, ad sua caecus. Itaque proverbium receptum, ut, qui sibi inaniter placerent, Suffeni dicerentur. Catullus in epigrammate: Idem infaceto est infacetior rure, Simul poemata attigit; neque idem unquam Aeque est beatus ac, poema cum scribit: Tam gaudet in se, tanque se ipse miratur. Ibidem: Quem non in aliqua re videre Suffenum Possis. Suffeni simillimum Mevium facit Horatius, suis ignoscentem vitiis, aliena mordacissime insectantem: Egomet mi ignosco, Mevius inquit. 1413. II, V, 13. Siculus omphacizat Σικελὸς ὀμφακίζει, id est Siculus omphacissat. Omphaca Graeci dicunt vuam acerbam et immaturam, ἀπὸ τοῦ ὠμοὺς φαγεῖν, id est quod crudi comedantur. Unde dicebatur in eos, qui libidine furandi quantumlibet vilia tollerent furto. Ductum a furacitate Siculorum. Non perperam dicetur et in illos, qui ob immodicam et praeproperam aviditatem, quo pusillum lucelli faciant sibi, damnum ingens aliis inferunt. Sunt qui credant quadrare posse in eos, qui bellissima quaeque sibi decerpunt, ut Syrus ille Terentianus. Zenodotus ait ex Epicharmo sumptum. Refertur et a Suida. 1414. II, V, 14. Anus simia sero quidem Γέρων πίθηκος ἁλίσκεται μέν, μετὰ χρόνον δ’ ἁλίσκεται, id est Anus simia sero quidem capitur, sed tamen aliquando capitur, ubi versutus aliquis, qui diu eluserit, tandem dat poenas. Valebit ad exhortandum, ut quisque veris rationibus agat, si velit esse tutus, ne fidat callidis quidem, sed inhonestis consiliis. Nullum enim tam instructum dolis, ut perpetuo fallat, sed tandem casus aliquis in apertum profert dissimulatam malitiam. 1415. II, V, 15. Secundo aestu Κατὰ ῥοῦν προχωρεῖν, id est secundo aestu procedere, proverbialis et frequens apud auctores metaphora, sumpta a nautis, quibus facilior cursus, cum flumen aut etiam maris aestus secundus est. Lucianus in Jove tragoedo: Σαυτὶ μὲν ἤδη κατὰ ῥοῦν προχωρεῖν τῷ Δάμιδι, id est Haec jam Damidi secundo aestu succedunt. Item alibi: Σὰ δ’ ἄλλα κατὰ ῥοῦν φέρεται, id est Reliqua secundo feruntur aestu. Quanquam hic paulo diversius est usus. Momus enim deos incusat, quod negligant res mortalium, sinentes eas veluti prono flumine quolibet ferri. Proinde κατὰ ῥοῦν φέρεσθαι dixit temere ferri, nullo moderante. Aeschylus in Persis: Ὅταν δ’ ὁ δαίμων εὐροῆ, πεποιθέναι Σὸν αὐτὸν αἰεὶ δαίμον’ οὐριεῖν τύχης, id est Fortuna ubi fuerit secunda, credere Fore item secundam semper atque eodem modo. 1416. II, V, 16. Secundis ventis Ἐξ οὐρίου φέρεσθαι, id est Secundo ferri vento, refertur a Suida. Secundis ventis navigare dicitur, cui res ex sententia succedunt; Graeci venustius ἐξ οὐρίας, tanquam a puppi. Libanius sophista in declamatione quadam: Οὕτω γνώμης ἔχουσιν ἐξ οὐρίας φιλεῖ τὰ πράγματα φέρεσθαι, id est Qui sic animo sunt affecti, iis solent res ex sententia succedere. M. Tullius Epistolarum ad Atticum libro secundo: Quid, si etiam Caesarem, cujus nunc venti valde secundi sunt, reddo meliorem ? Plautus in Bacchidibus: Pulchre haec confertur ratis, sentiens rem commode procedere. Apud eundem Tranio, qui hero triennium absente genialiter interim ac sane musice vixerat una cum filio, tandem hero reverso, cum praeter crucem nihil speraret, Nunc, inquit, ventus navim deserit. Horatius in Sermonibus: Non agimur tumidis velis aquilone secundo, Non tamen adversis aetatem ducimus austris. Quin hoc ipsum naufragium pro infortunio proverbii vim habet, sicut et incendium. Quandoquidem autem pleraque Homeri proverbiorum vice sunt usurpata, quid vetat et illud inter adagia referri, quod est apud eum poetam perquam frequens: Υέρων ἄνεμός τε καὶ ὕδωρ, id est Ferens et ventus, et aestus, quoties res ex omni parte feliciter procedit. Item illud crebrum apud eundem: Σὴν δ’ ἄνεμός τε κυβερνήτης τ’ ἴθυνεν, id est Ast illam ventusque gubernatorque regebat, cum ad fortunae favorem accedit etiam industria. Pindarus in Pythiis hymno primo: Ναυσιφορήτοις ἐς πλόον ἀρχομένοις ἀνδράσιν πρώτα χάρις πομπαῖον ἐλθεῖν οὖρον, id est Nauticis viris navigationem apparantibus prima gratia est, si veniat ventus prosper ac secundus. 1417. II, V, 17. Parni scaphula Σὸ Πάρνου σκαφίδιον id est, Parni scaphula, convenit in eos, qui ob res minutulas multum litium et querelarum movent. Sumptum a Parno quopiam, qui ob naviculam ereptam populo molestissimus fuisse legitur. Auctor Diogenianus. Cum enim huius causa frequenter ad populum deferretur, tandem in popularem jocum abiit, velut illud: ὁ Διὸς Κόρινθος. 1418. II, V, 18. Ne puero gladium Μὴ παιδὶ τὴν μάχαιραν, id est Ne puero gladium, subaudiendum, commiseris, allegoria proverbialis, admonens, non esse mandandam potestatem vel adolescentibus, vel imperitis ac stultis, qua tum in suam, tum aliorum perniciem sint abusuri. Ne juveni commiseris administrationem pecuniae: ne puero gladium. Ne stulto concionandi apud populum partes delegaris: ne puero gladium. Ne regnum impuberi: ne puero gladium. Ne magistratum mandaris stultis: ne puero gladium. Ne erudito parumque cordato commiseris episcopi munus: μὴ παιδὶ τὴν μάχαιραν. Plutarchus in libello, cui titulus Ὅτι καὶ γυναῖκας κακὰς παιδευτέον, citante Stobaeo (nam is liber nondum emersit in lucem): Μὴ παιδὶ μάχαιραν, ἡ παροιμία φησίν, ἐγὼ δὲ φαίην ἄν· μὴ παιδὶ πλοῦτον, μὴ δὲ ἄνδρὶ ἀπαιδευσίαν, id est Ne puero gladium, ait proverbium, ego vero dixerim: ne puero divitias neve viro imperitiam. Significat pecuniam pestiferam adolescentibus, viro inscitiam. Idem in Problematis Symposiacis: Εἰ δὲ μή, δοτέον, ὥσπερ παισὶν ἀτρεμεῖν μὴ δυναμένοις, οὐ δόρυ καὶ ξίφος, ἀλλὰ πλαταγὴν καὶ σφαῖραν, id est Sin minus, dare oportet, veluti pueris non valentibus conquiescere, non hastam aut ensem, sed crepitaculum aut sphaeram. Usurpavit et Athenaeus libro Dipnosophistarum quinto in philosophum, cui commissum esset imperium. Non usquequaque diversum est ab hac forma, quod eleganter simul et graviter dictum est ab Henrico Britanniae rege, ejus nominis septimo, viro tum acri judicio, tum Laconicis dictis mire valenti, cum theologum quempiam ex horum genere, quos mendicantes vocant, concionantem audisset isque effreni lingua in principum vitam magna non libertate, sed insania debacchatus fuisset (nam sunt qui hac quoque via famam affectent): Videbatur, inquit, furiosi manibus commissus gladius. 1419. II, V, 19. Lindii sacrum Λίνδιοι τὴν θυσίαν, id est Lindii sacrum, subaudi faciunt, dicebatur in eos, qui inauspicato rem divinam faciebant. Sumptum ab historia, cujus meminit etiam Lactantius in Institutionibus christianae religionis, libro primo: Hercules olim agricolae cuidam Lindio duos boves per vim eripuit et mactatis illis convivium sibi paravit. Senex autem Herculi comedenti, cum multa in eum maledicta congereret, voluptati pariter et risui fit, ita ut Herculem dixisse ferant nullum unquam convivium sibi jucundius accidisse. Sed haud ab re fuerit Lactantii verba subscribere: Apud Lindum, inquit, quod est oppidum Rhodi, Herculis sacra sunt, quorum a caeteris longe diversus est ritus, siquidem non εὐφημίᾳ, ut Graeci vocant, sed maledictis et exsecratione celebrantur eaque pro violatis habent, si quando inter solenneis ritus vel imprudenti alicui exciderit bonum verbum. Cujus rei haec ratio redditur, si tamen ulla esse in rebus vanissimis potest: Hercules cum eo delatus esset famemque pateretur, aratorem quendam adspexit operantem ab eoque petere coepit, ut sibi unum bovem venderet. Enimvero ille negavit fieri posse, quia spes sua omnis colendae terrae duobus illis juvencis niteretur. Hercules solita violentia usus, quia unum accipere non potuit, utrunque sustulit. At ille infelix, cum boves suos mactari videret, injuriam suam maledictis ultus est, quod homini eleganti et urbano gratissimum fuit. Nam dum comitibus suis epulas apparat dumque alienos boves devorat, illum sibi amarissime conviciantem cum risu et cachinnis audiebat. Sed post quam Herculi divinos honores ob admirationem virtutis deferri placuit, a civibus ei ara posita est (quam de facto Βούζυγον, id est Bovis Jugum, nominarunt), ad quam duo juncti boves immolarentur, sicut illi, quos abstulerat aratori. Eumque ipsum sibi constituit sacerdotem ac praecepit iisdem maledictis semper in celebrandis sacrificiis uteretur, quod negaret se unquam epulatum jucundius. Hucusque Lactantiana reddidimus verba. Zenodotus addit hunc apud Lindios inolevisse morem, jubente etiam oraculo, ut inter peragenda sacra convicia quaedam jactarentur. Meminit hujus et Gregorius Nazianzenus in orationibus steliteuticis. Adagium ad multos usus accommodari potest: vel ad rixosum convivium seu disputationem, vel ad rem quampiam, malis omnibus institutam. 1420. II, V, 20. Megarensium lacrimae Μεγαρέων δάκρυα, id est Megarensium lacrimae, dicebantur vel fictae nec ex vero dolore profectae, vel vi adactae. Diogenianus ad hujusmodi refert historiam: Bacchius quidam Corinthius Clytii Megarensium regis filiam uxorem duxerat. Ea defuncta Clytius complures virgines et adolescentes Corinthum misit, qui in funeralibus pompis puellam deplorarent lacrimis utique fictis. Ut, qui conducti plorant in funere, dicunt, Et faciunt prope plura dolentibus ex animo. Contra Juvenalis: Ploratur lachrymis amissa pecunia veris. Suidas aliam adfert causam. Apud Megarenses enim permultam allii copiam esse; hujus acrimonia multis exprimi lachrymas vel invitis. Proinde apud Aristophanem qui lachrymatur, allium olfacere per jocum dicitur. Igitur si ad simulatum dolorem accommodes, proverbium affine fuerit illi: Flere ad novercae tumulum. 1421. II, V, 21. Ventus neque manere sinit, neque navigare Ἄνεμος οὔτε μένειν ἐᾶ, οὔτε πλεῖν, id est Ventus neque manere sinit, neque navigare. Philoctetes apud Aeschylum: Ἔνθ’ οὔτε μίμνειν ἄνεμος, οὔτε πλεῖν ἐᾶ, id est: Ubi nec manere, nec ire ventus annuit. Similimum est illi: Lupum auribus teneo. Usus erit, ubi quis in eas rerum angustias inciderit, ut nec relinquere negotium sit integrum, nec absolvendi sit facultas. Mutuo sumpta metaphora a saevissima ventorum tempestate, cum nautis periculosissima est navigatio, neque tutum tamen anchoram jacere. Q. Curtius lib. VIII citra figuram extulit, hoc pacto: Attonitisque auribus stupens agmen nec progredi, nec considere audebat. Refertur a Diogeniano. 1422. II, V, 22. Vulpes non iterum capitur laqueo Ἀλλ’ οὐκ αὖθις ἀλώπηξ πάγαις, id est At non iterum vulpes laqueis, subaudiendum capitur. Qui sapit, οὐ δὶς πρὸς τὸν αὐτὸν προσκρούει λίθον, id est non iterum ad eundem offendit lapidem. Stupidi est hominis in malum gustatum iterum incidere. In Plutarchi collectaneis effertur hunc ad modum: Ἀλώπηξ διαφυγοῦσα πάγας αὖθις οὐχ ἁλίσκεται, id est Vulpes, quae semel effugerit laqueos, non capitur iterum. Huic animanti natura inest astutia, quemadmodum leonibus audacia. Sic Pindarus in Isthmiis, hymno quarto: Σόλμᾳ γὰρ εἰκὼν Θυμὸν ἐριβεμετᾶν θηρᾶν λεόντων Ἐν πονῳ, μῆτιν δ’ ἀλώπηξ, virum fortem ob robur leoni, ob prudentiam vulpi comparat. Confine est illi, quod alibi retulimus: Iterum ad eundem lapidem impingere, quod usurpavit Gregorius theologus in epistola quadam ad Bosphorium: Δὶς γὰρ πρὸς τὸν αὐτὸν λίθον προσπαίειν τοῖς ἀνοήτοις μόνοις ἡ παροιμία δίδωσιν, id est Bis enim ad eundem lapidem impingere solis stultis concedit proverbium. 1423. II, V, 23. Abydena illatio Ἀβυδηνὸν ἐπιφόρημα, id est Abydena illatio (sive irruptio), dici solitum, ubi quis obstrepit aut convivantibus, aut aliud quippiam agentibus et tumultu molestiam affert. Zenodotus ait extare proverbium apud Eudoxum in fabula, cui titulus Suppositicius, atque hinc esse natum, quod olim Abydenis mos fuerit, si quem civem aut hospitem acciperent convivio, praeterea in sacris ac sollennibus epulis, ut post unguentum et coronas infantes a nutricibus inducerentur circumferrenturque suaviandi. Vagientibus autem et clamantibus pueris, garrientibus item et obstrepentibus nutriculis convivium tumultuosum et injucundum reddebatur. Ergo cum amicis aliquot suaviter colloquentibus interveniet rabula quispiam et immodice loquax, qui confabulationem sua loquacitate sit inamoenam redditurus, recte dicemus: Ἀβυδηνὸν ἐπιφόρημα. Tametsi in quibusdam codicibus, ἐπιφώνημα legi, id est acclamatio, verum, ut opinor, mendose, quandoquidem Athenaeus libro Dipnosophistarum decimoquarto, mentionem facit hujus adagii, demonstrans complurium auctorum testimoniis, ἐπιφορήματα dici bellaria sive secundas mensas, ab inferendo, non ab acclamando. Quin et Stephanus ἐπιφόρημα legit, non ἐπιφώνημα. Itidem Zenodotus et Suidas. Solus Hesychius legit ἐπιφώνημα, indicans et hoc dici in eos, qui hospites calumniabantur. Caeterum quod in nonnullis codicibus scriptum visitur Ἀβυδηνῶν pro Ἀβυδηνόν, minimum interest ad sensum. 1424. II, V, 24. Mendici pera non impletur Πτωχοῦ πήρα οὐ πίμπλαται, id est Mendici pera non impletur. Zenodotus ait ex Callimacho sumptum. Sensus per se liquet, nempe inexplebilem esse mendacitatem. Nam quo plura dederis iis, qui animo sunt mendico, hoc plura petunt. Deflecti potest vel ad improbos, qui semper aliquid flagitant ab amicis, vel in divites, quibus nihil est satis, vel in principes δημοφόβους, quorum rapacitatem nullae plebis expoliationes possunt explere. Aptissime congruet in illos, qui libidini, cupiditati, ambitioni reliquisque id genus affectibus addicti sunt. Nam iis illud evenit, ut, quo intemperantius explent sese, hoc magis magisque sitiant esuriantque; id, quod innuit etiam Evangelica parabola de filio prodigo, cui ne siliquis quidem contigit explere famem. 1425. II, V, 25. Laconicae lunae Λακονικὰς σελήνας, id est Laconicas lunas (subaudiendum causaris aut ejusmodi quippiam), de promissis aut pactis incertis atque infirmis dicebatur. Nam, ut aiunt, Lacones, si quando pactum auxilium poscerentur, lunas causabantur atque hoc praetextu suffugiebant, quod, ut testatur Lucianus, legem tulisset Lycurgus, ne praelium inirent, nisi plenilunio. In caeteris item negotiis auspicandis lunae rationes superstitiosius observabant, atque hinc occasio proverbii. Ad hoc, ni fallor, allusit M. Tullius in epistola quadam ad Atticum, cujus initium est Dionysius, vir optimus, libro septimo: Ego, quoniam quarto Non. Ian. compitalitius dies, nolo eo die Albanum venire molestus familiae. Veniam tertio Nonarum, igitur inde ad urbem prid. Non. Tua σεληνίς quem in diem incurrat, nescio, sed prorsus commoveri te incommodo valetudinis tuae nolo. Quamquam haud me clam est hoc loco in vulgatis codicibus ληνίς scriptum esse, non σεληνίς. Nonnulli λῆψις mutaverant. Verum sensus huc vocat, ut σεληνίς, id est lunula, legamus. Cum enim significasset, quos dies observasset aut delegisset ipse, veluti superstitiosior, adjecit de Attico: Tua lunula in quem incidat diem, nescio, ludens et in illius superstitionem, sed ita tamen, ut valetudinis rationem haberi velit ab Attico. Convenit cum eo, quod alias recensuimus, Accessei luna. 1426. II, V, 26. Lucerna pinguior, et Lecytho pinguior Λιπαρώτερος λύχνου, λιπαρώτερος ληκυθίου, id est pinguior lucerna, pinguior lecytho, videtur ironia proverbialis in eos, qui, cum sint edaces, nihilo tamen inde fiunt habitiores, quemadmodum lucerna plurimum absumit olei neque tamen fit unquam saginatior. Fortassis non absurde deflectetur in homines crasso judicio aut luxui deditos, aut voluptarios. Refertur a Diogeniano. 1427. II, V, 27. Ad mensuram aquam bibunt, citra mensuram offam comedentes Μέτρῳ μὲν ὕδωρ πίνοντες, ἀμετρίῃ δὲ μᾶζαν ἔδοντες, id est Ad mensuram bibentes aquam, citra mensuram offam edentes. Zenodotus scribit hunc versiculum oraculo proditum in Sybaritas in vulgi sermonem abiisse, qui ob immoderatum luxum a Crotoniatis subversi sunt, quemadmodum alibi retulimus. Unde poterit accommodari, vel in eos, qui ex summis delitiis opibusque rediguntur ad extremam inopiam, vel in eos, qui praepostere sunt sordidi, parcissimi in rebus minutissimis, in magnis negligentes, cujusmodi plerosque videas mortales. Est autem versus heroicus, qui tamen in omnibus, quos adhuc viderim, codicibus depravate legitur. Restiuetur autem hoc pacto: Μέτρῳ μὲν ὕδωρ πίνοντες, ἀμέτρως δὲ μᾶζαν ἔδοντες. Consimilis formae est illud Theocriti in Bucoliastis: Καὶ φεύγει φιλέοντα, καὶ οὐ φιλέοντα διώκει, id est Aversum insequitur, rursum aversatur amantem. 1428. II, V, 28. In toga saltantis personam inducere Saltantis personam in toga inducere est quippiam facere neutiquam decorum: veluti si senex aut theologus ineptiat, aut si quis seriis misceat ludicra. Martialis in praefatione secundi libri: Noli ergo, si tibi videtur, rem facere ridiculam, et in toga saltantis inducere personam. Toga civium erat Romanorum et honoris gratia sumebatur ab iis, quid jam excessissent e pueritia, deposita praetexta, ipso cultu virilem animum ac mores profitentibus, unde et virilis toga dicebatur. Hinc illud Ciceronis in Philip.: Sumpsisti virilem togam, quam statim muliebrem stolam reddidisti. Quin et pacis tempore gestabatur, quemadmodum sagum in bello. Unde M. Tullius in Philippicis subinde jubet depositis togis saga sumere. Et idem: Cedant arma togae. Item Lucanus de Pompeio: Praetulit arma togae, sed pacem armatus amavit. 1429. II, V, 29. Inexploratus homo Ἀβασάνιστος ἄνθρωπος, id est inexploratus homo, id est ἀνεξέστατος, ἀγύμναστος, ἀδοκίμαστος, id est inexpensus, inexpertus, non probatus. Suidas Aelianum citat auctorem in lib. De providential, qui ἀβασάνιστον dixerit dolore vacuum, eo quod Graecis βασάνιζειν sit etiam torquere. Subest autem metaphora in ἀβασάνιστος, βάσανος enim coticula est, qua solet aurum explorari (Latini vocant indicem). Extat Chilonis dictum id aurum esse homini, quod index lapis est auro, hoc est non aliter ingenium hominis auro spectari, quam indice spectator aurum. 1430. II, V, 30. Abronis vita Ἄβρωνος βίος, id est Abronis vita, de molliter ac delitiose viventibus. Sumptum a moribus Abronis cujuspiam, notae luxuriae, quemadmodum apud nos Apicius, et Aesopus luxu nobilitati sunt. Graeci quidquid delicatum ac molle, ἀβρόν et πάναβρον appellant. Unde ἀβροδίαιτος lauti victus et opipare victitans. Refertur a Zenodoto. 1431. II, V, 31. Inest et formicae, et serpho bilis Ἔνεστι κἀν μύρμηκι κἀν σέρφῳ χολή, id est Formicae inest sua bilis et serpho sua. Admonet adagium non esse contemnendum inimicum quempiam nec ullum temere lacessendum, quandoquidem nullum animal tam minutum aut imbecillum, quod irritatum non excandescat ira. Quadrabit et in homunculos nullis praeditos viribus, tamen vindictam molientes, ira, ut solet, animos suppeditante. Serphus minutulum animal non dissimile formicae. Brasidas auctore Plutarcho, cum manum in caricas temere misisset et a mure inibi forte fortuna latente morderetur, Papae, inquit, ut nullum est animal tam pusillum neque tam invalidum, quod lacessitum non cupiat ulcisci sese ! 1432. II, V, 32. Manu fingere Manu fingere est arte curaque formare. Metaphora sumpta ab iis, qui e cera sive argilla fingunt imagines. Lucius Anneus Seneca in Epistolis: Quaedam ingenia facilia et expedita, quaedam manu, ut aiunt, facienda sunt. Idem libro De beneficiis vi. Discamus, inquit, beneficia secure debere et occasiones reddendorum observare, non manu facere. Manu facere dixit pro nostra opera accersere. Itidem Plinius lib. xviii: Fateamur ergo culpam, ne his quidem, quae nascuntur, contenti, quando plura eorum genera manu fiunt. Juvenalis item satyra septima: Exigite, ut mores pueri ceu pollice ducat, Ut si quis cera vultum facit. Tibullus libro primo: Et manibus canas fingere velle comas. Loquitur de tingente capillos arte. Persius satyra quinta: Artificemque tuo ducit sub pollice vultum. M. Tullius in Bruto factum appellat elaboratum: Sed ut intellectum est, quantam vim haberet accurate et facta quodammodo oratio. Metaphora sumpta est a plastis ac fabris, qui rudi materiae inducunt effigiem. Unde et factum argentum dicitur, cui opponitur rude. 1433. II, V, 33. Locrense pactum Λοκρῶν σύνθημα, id est Locrensium pactum, de foedifragis dictum, cujusmodi quondam habiti Locrenses, quod foedere prodito, quod cum Peloponnesiis inierant, ad Heraclidarum partes defecerint, vel, ut quibusdam placet, quod Siculos eluserint, non praestita fide. Haec propemodum Zenodotus. Refertur iisdem ferme verbis ab Eustathio in Boeotiam Homeri. 1434. II, V, 34. Cassioticus nodus Κασιώτικον ἄμμα, id est Cassioticus nodus, de moribus vafris ac versutis dici consuevit. Cassius mons est et ejusdem nominis civitas in Aegypto, vicina Pelusio. Ei genti quasi genuinum ac gentilitium est miros quosdam nodos nectere. Huic affine quod alio diximus loco: Ἡράκλειον ἄμμα, id est Herculeus nodus, quo arctissimam atque indissolubilem amicitiam significamus. In caduceo Mercuriali duo sunt serpentes, masculus et foemina, qui medio corporum complexu nodum efficiunt Herculanum. Ab eo supernae partes sic ad osculum coeunt, ut flexu circulum efficiant, infernae simili flexu ad caducei capulum revocantur, qua parte caudae item coeunt utriusque. Hanc imaginem caducei adhuc videre est in nomismatibus antiquis. E quibus, opinor, symbolum suum mutuatus est Joannes Frobenius, typographorum hujus aetatis diligentissimus et cui plurimum debent sacrarum litterarum candidati, nisi quod extra circulum, quem serpentes faciunt capitibus inter se coeuntes, addita est columba sceptro insidens. Hunc nodum Mercurio consecrarunt Aegyptii, innuentes foedera non oportere unquam dissolvi, verum plurimum valere debere; unde et Herculano cognomen additum. Quamquam Galli, et haud scio an etiam Aegyptii, non alium putant Herculem quam Mercurium. Refertur apud Diogenianum ac Suidam, adagium de Cassiotico nodo. Stephanus aliter effert, nimirum hoc pacto: Κασσιώτικα ἱμάτια, id est Cassiotica pallia, nisi forte pro ἱμάτια scriptum erat ἱμάντια, id est lora. 1435. II, V, 35. Bonus cantor, bonus cupediarius Ἀγαθὸς ψάλτης ἀγαθὸς ζωμοποιός, id est Bonus cantor bonus cupediarius, in vituperium musicae artis dictum, quasi eiusdem sit hominis aures delectare cantu et palatum cupediis. Archidamus Zeusippi filius, cum quidam sibi commendaretur hoc nomine, quod bonus esset cantor, At hic, inquit, apud nos bonus cupediarius. 1436. II, V, 36. Ad amussim applica lapidem, non ad lapidem amussim Plutarchus in commentariolo, cui titulus Quo pacto quis intelligere possit se profecisse, trochaicum hunc proverbialem refert: Πρὸς στάθμῃ πέτρον τίτεσθαι, μή τι πρὸς πέτρῳ στάθμήν, id est Lapis amussi est applicandus, non amussis ad petram. Admonet vitam ad leges esse corrigendam, non contra, leges ad mores nostros trahendas esse; ut id faciamus, quod honestum sit, non id rectum existimemus, quod facimus. De Lesbia regula retulimus alibi. 1437. II, V, 37. Extra quaerere sese Proverbiali schemate dictum a Persio satyra prima: Examenque improbum in illa Castiges trutina nec te quaesiveris extra, Id est Tuis te facultatibus metiaris, non populari opinione. Respondit illi, quod idem alibi dixit: Tecum habita. Nam domi habemus, quae proprie nostra sunt nec aliunde petenda. Qui non est contentus recti conscientia, sed famam spectat, ἔξω βλέπειν, id est foras prospicere, dicitur. Plutarchus in commentario, qui inscribitur Quemadmodum quis intelligere possit se profecisse: Δῆλος ἐστιν ἔξω βλέπων ἔτι καὶ πρὸς δόξαν ἑλκόμενος, id est Palam est illum adhuc foras prospicere et opinione famaque duci. Huc pertinet illud quoque, quod alibi retulimus: Ἀλλότριος βοῦς πολλάκις ἔξω βλέπει, id est Extraneus bos saepe prospectat foras, nimirum domi multa desiderans. Porro sapiens omnia sua bona secum portat, in seipso totus, instar mundi teres atque rotundus. 1438. II, V, 38. Aliorum medicus, ipse ulceribus scates Plutarchus in commentario, cui titulus Quo pacto quis ab inimico juvari possit, hunc senarium ex tragoedia quapiam allegat: Ἄλλων ἰατρός, αὐτὸς ἕλκεσι βρύων, id est Aliis medens, at ipsus ulceribus scatens. In eos torquendus est, qui errata castigant incessuntque aliena, intercutibus vitiis ipsi madentes. Illud vulgo tritissimum: Medice, tibi ipsi medicus esto. Gregorius in Apologia de fuga sua: Ἢ τῆς παροιμίας πόρρω θέωμεν, ἄλλοις ἰατρεύειν ἐπιχειροῦντες, αὐτοὶ βρύοντες ἕλκεσι, id est Aut proverbium procul effugiamus, aliis mederi parantes, ipsi scatentes ulceribus. Non dissimilem sententiam refert M. Tullius Philip. Xii: Etenim qui multorum custodem se profitetur, eum sapientes sui primum capitis aiunt custodem esse oportere. Xenophon in Convivio simile quiddam indicat vulgo jactatum in divinatores: Οἱ μάντιεις λέγονται δήπου ἄλλοις μὲν προαγορεύειν τὸ μέλλον, ἑαυτοῖς δὲ μὴ προορᾶν τὸ ἐπιόν, id est Aiunt sane divinos aliis quidem praedicere futura, sibi ipsis vero non prospicere, quod instat. 1439. II, V, 39. Tragice loqui Σραγικώτερον λαλεῖν, id est tragice loqui, est verbis uti magnificentioribus. Est enim tragicorum character sublimis amatque tragoedia ampullas et sesquipedalia verba. Menander apud Plutarchum in consolatorio commentario ad Apollonium: Εἰ δ’ ἐπὶ τοῖς αὐτοῖς νόμοις Ἐφ’ οἸς περ ἡμεῖς, ἔσπασας τὸν ἀέρα Σὸν κοινόν, ἵνα σοι τραγικώτερον λαλῶ, id est Quod si iisdem legibus, quibus et nos, hausisti communem aerem, ut tibi tragice loquar. Utitur et Plato libro De repub. III. Gregorius theologus in epistola quadam: Ἀλλ’ οὐκ ἦν, οἷμαι, πράττοντα τραγικῶς πανηγυρίζειν κωμικῶς, id est Non licebat, opinor, cum ageres tragice, festum agere comice. Idem in epistola ad Basilium: Ὦ γῆ καὶ ἥλιε, ἀὴρ καὶ ἀρετή, τραγῳδίσω γάρ τι μικρόν, id est O terra et sol, aer et virtus. Quanquam suspicor pro ἀρετή scriptum fuisse αἰθήρ, quemadmodum ex ἀήρ fecerat ἀνήρ. Nam qui primus has epistolas aedidit, adeo videtur callere Graece, ut vix legat. Est subinde apud Lucianum ἐκτραγῳδίζειν, pro eo, quod est magnificentius eloqui et rem verbis ampliorem reddere, et φορτικῶς λαλεῖν pro grandius et fastosius dicere. 1440. II, V, 40. Tragicum tueri Σραγῳδίκὸν βλέπειν, id est tragicum tueri, non dissimili figura dixit Aristophanes in Pluto Πενίαν, id est Paupertatem, describens: Βλέπει γέ τοι μανικόν τι καὶ τραγῳδίκόν, id est Tragicum tuetur ac furiale quippiam. Quadrabit vel in fastuosos, vel in tristes, ac luctuosos. 1441. II, V, 41. Lingua juravit Illud e tragoedia cessit in proverbium: Ἡ γλῶσσ’ ὄμωσσεν, id est Lingua juravit, ubi quis non praestat fidem promissi aut ubi non ex animo pollicetur. Est apud Euripidem in Hippolyto coronato: Ἡ γλῶσσ’ ὀμώμοχ’, ἡ δὲ φρὴν ἀνώμοτος, id est Jurata lingua est, animus injuratus est. Hunc versiculum incessiverunt comicorum convicia. Aristophanes in Bacchis: Ἢ φρένα μὲν οὐκ ἐθέλουσαν ὀμόσαι καθ’ ἱερῶν, Γλῶτταν δ’ ἐπιορκήσασαν ἰδιᾳ τῆς φρενός, id est Aut mentem, quae nolit per sacra jurare, linguam autem juratam seorsum ab animo. Item in Ranis taxans Euripidem: Ἡ γλῶττ’ ὀμώμοκ’, Αἰσχύλον δ’ αἱρήσομαι, id est Jurata lingua est, Aeschylum autem praeferam. Sic et Pindarus in Isthmiis, encomio quinto, laudans quendam cordatae veracisque linguae dicit: Γλῶσσα δ’ οὐκ ἔξω φρενῶν, id est Lingua vero non extra mentem. Euripidis dictum citatur a Platone in Theaeteto: Ἐὰν ἀποκρίνῃ, ὅτι ἐστίν, Εὐριπίδειόν τι ξυμβήσεται· ἡ μὲν γλῶττα ἀνέλεγκτος ἡμῖν ἔσται, ἡ δὲ φρὴν οὐκ ἀνέλεγκτος, id est Si responderis esse, eveniet nobis quiddam Euripideum: lingua nobis erit irredarguta, caeterum mens non erit irredarguta. 1442. II, V, 42. Heri, et nudiustertius Φθὲς καὶ πρώην, id est heri et nudiustertius, proverbialis hyperbole tempus admodum nuper actum significans. Plutarchus in commentario De contentione iguis et aquae: Ἡ δὲ πυρὸς χρῆσις ἐχθές, φασί, καὶ πρώην, ὑπὸ Προμηθέως, βίος πυρός, οὐκ ἄνευ ὕδατος ἦν, id est Atqui ignis usus heri ac modo, quod aiunt, sub Prometheo, ignis vita, non citra aquam erat. Est subinde apud Lucianum, nominatim in libello De mercede servientibus. Item Plato De legibus libro tertio: Σὰ δ’ ἄλλα ἄλλοις πάμπολλα, ὡς ἔπος εἰπεῖν, χθές καὶ πρώην γεγονότα, id est Quin et alia, quae et aliis plurima heri, ut ita loquar, ac nudiustertius acciderant. Alibi legi, nec tamen occurrit locus: Ὁ χθές καὶ πρώην ἑαυτῷ στήσας θεούς, id est Qui heri, et nudiustertius sibi deos instituit. Plato in Alcibiade secundo: Οἷμαι δέ σε οὐκ ἀνήκοον εἷναι ἔνιά γε χθιζά τε καὶ πρωιζὰ γεγενημένα, id est Arbitror autem tibi non inauditum esse quaedam et heri, et nudiustertius esse facta. 1443. II, V, 43. Non pluet post noctem, qua sus agrestis pepererit Plutarchus in commentario De causis naturalibus versum hunc ceu proverbio jactatum citat: Μηκέτι νυκτὸς ὕειν, ᾗ κεν τέκῃ ἀγροτέρα σῦς, id est Non iam nocte pluet, sus qua enitetur agrestis. Sues cicures saepius pariunt ac diversis temporibus, ferae non nisi semel, idque iisdem ferme diebus, nimirum ineunte aestate. Unde negant fore pluviam, posteaquam sus agrestis pepererit, nimirum exactis jam mensibus pluviis. Per jocum usurpari poterit, si dicamus res fore tranquilliores, posteaquam morosus ac rixosus quispiam animo suo morem gessit. 1444. II, V, 44. Cum diis pugnare Θεομαχεῖν, id est cum diis pugnare, dicuntur qui vel naturae repugnant, vel adversus fatalem necessitatem reluctantur. Sumptum a Gigantum fabula. M. Tullius in dialogo De senectute: Quid enim aliud Gigantum more bellare cum diis, nisi naturae repugnare ? Euripides in Bacchis: Κοὐ θεομαχήσω, σῶν λόγων πεισθεὶς ὕπο, id est Cedam deis, parens tuis sermonibus. Fertur et hujusmodi senarius inter sententias proverbiales: Θεῷ μάχεσθαι δεινόν ἐστι καὶ τύχῃ, id est Pugnare cum diis cumque fortuna grave est. Celebratur et illud Homericum: Οὐκ ἔστιν πρὸς δαίμονα φωτὶ μάχεσθαι, id est Haud pugnare potest hominum cum numine quisquam. Id imitatus Pindarus: Φρὴ δὲ πρὸς θεὸν οὐκ ἐρίζειν, id est Non convenit cum deo contendere. 1445. II, V, 45. Dorica musa Δωρικὴ Μοῦσα, id est Dorica musa, de munerum avidis. Aristophanes in Equitibus jocatur in Cleonem, quod nullam aliam musicam discere potuerit quam Doricam, videlicet alludens ad notissimas harmoniarum species: Doricam, Lydiam, Phrygiam et Boeoticam. Ludit autem verbo perperam depravato, δωροδοκηστί pro Δωριστί, Οὗτος, inquiens, οὐ δύναται μαθεῖν, / ἥν μὴ δωροδοκηστί, id est Iste discere haud potest praeterquam δωροδοκηστί. Est autem Graecis δωροδοκεῖσθαι muneribus corrumpi, ut in gratiam alicujus dicas sententiam; id quod Pythagoras appellat κυάμους ἐσθίειν, id est fabas edere. Nam antiquitus fabis suffragia ferebantur, itaque συμβολικῶς fabas edebant qui quaestum ex ea re facerent. Sic enim interpretatur is, quisquis fuit, qui collegit historias, quas Gregorius Nazianzenus attigit. Quanquam exortus est nuper qui Pythagorae fabas vertit in ova, quod in his sit animantis initium, κυάμον autem dictum quasi κύησιν. Quem audiendum putaremus, si vel unum auctorculum veterem vel argumentum aliquod gravius allegasset. Hesiodus item principes corrupte judicantes δωροβόρους appellat, id est donivoros. 1446. II, V, 46. Ne supra pedem calceus Μὴ ὑπὲρ τὸν πόδα τὸ ὑπόδημα, id est Ne ultra pedem calceus, id est Ne majora viribus suscipias aut Ne magnificentius te geras quam pro tua conditione. Lucianus in Imaginibus: Μηδὲ ὑπὲρ τὸν πόδα ἔστω τὸ ὑπόδημα, id est Neque major pede sit calceus. Rursum in proxime sequenti dialogo: Σαῦτα σοι ἔκμετρα ἔδοξε καὶ ὑπὲρ τὸν πόδα, id est Haec tibi visa sunt immodica et quam pro mensura pedis majora. Rursum in Gallo: Καὶ οὐχὶ κατὰ λόγον τοῦ ποδός, id est Et haudquaquam juxta pedis rationem. 1447. II, V, 47. Ne e quovis ligno Mercurius fiat Οὐκ ἐκ παντὸς ξύλου Ἑρμῆς ἅν γένοιτο, id est Non e quovis ligno Mercurius fingi posset, id est Non omnium ingenia sunt accommodata disciplinis. Quidam enim, ut ait Fabius, rus ablegandi sunt. Sumpta est allegoria a fabris, qui materiam deligunt, quandoquidem ad alias res alias materias convenire copiose demonstrat Theophrastus libro De plantis quinto, item Plinius libro decimosexto. Quidam superstitiosius exquirunt materiam, unde numen exculpant. Et quanquam Priapus ille deus facilis et crassus haud gravatur ficulnus esse, non tamen idem liceat in Mercurio, deo tam ingenioso totque praedito artibus. Tametsi mihi magis arridet, ut ad magicum Mercurii simulachrum referatur, quem non ex quavis materia, sed certo ligno scalpebant, alioqui non futurum idoneum ad magicae artis usum. Unde id quoque inter reliqua magici criminis argumenta objectum fuerat Apuleio, quod Mercurii sigillum scalpendum curasset ligno buxi, quemadmodum ostendit ipse Apologia magiae prima. Fortassis buxus ad id potissimum deligebatur, vel quod hominis pallorem prae se ferat, vel quod materies sit omnium maxime aeterna. Nam et adversus ignem quoque ferri rigorem obtinet auctore Plinio. Apuleius in Apologia magiae prima proverbium refert ad auctorem Pythagoram: Non enim, inquit, ex omni ligno, ut Pythagoras dicebat, debet Mercurius exscalpi. Finitimum est huic, quod est apud Athenaeum lib. quinto, incertum autem, utrum Democharis, an Cratetis dictum: Ἐκ θύμβρας οὐδεὶς ἅν δύναιτο κατασκευάσαι λόγχην οὐδὲ ἐκ Σωκράτους στρατιώτην ἄμεμπτον, id est Ex thymbra nemo queat conficere lanceam neque e Socrate probum militem. Est autem thymbra oleris genus aut fruticis non dissimile thymo aut satureiae, cujus meminit Plinius lib. XIX, cap. VIII, condimentis aptum. Unde et θυμβροφάγοι dicuntur Graecis, qui acribus delectantur, quod dicetur et in eos, quibus res sunt asperae. Rursus Athenaeus in eodem libro: Ἀλλ’ οὔτε ἐκ θύμβρας, ἔφη Δημοχάρης λόγχη, οὔτε ἐκ τοιούτων λόγων ἀνὴρ ἀγαθὸς γίνεται, id est Sed neque e thymbra, quemadmodum inquit Demochares, lancea, neque ex hujusmodi sermonibus vir bonus fit. 1448. I, V, 48. Non sum ex istis heroibus Οὐκ εἰμὶ τούτων τῶν ἡρώων, id est Non sum de numero istorum herorum, id est Non sum ex eorum numero, qui propensiores sunt ad laedendum quam bene merendum, a geniis sumptum, qui lacessiti saepe perniciem adferunt, perraro juvant. Unde qui se commodum, non noxam, allaturos esse pollicebantur, hoc utebantur adagio. Zenodotus Menandrum citat ex Ephebis. 1449. II, V, 49. Novi Simonem, et Simon me Οἷδα Σίμωνα καὶ Σίμων ἐμέι, d est Novi Simonem et me Simon, de iis dicebatur, qui pares essent improbitate, et quorum vitia mutuo inter ipsos comperta cognitaque essent. Zenodotus et Suidas scribit duos fuisse ductores, notae utrunque improbitatis: Simonem et Niconem, Simonem autem, quod vitiis antecelleret, alterius famam obscurasse, unde proverbio Simonem unum nominant. Tradunt hos duos Telchines fuisse, qui inducta in terram aqua Stygia Arnon aedificarint. Vocantur autem apud Graecos Telchines mali genii sive homines fascinatores et malefici. Strabo lib. decimo meminit Telchinum aitque novem fuisse, qui e Rhodo Rheam sint comitati in Cretam. Σελχῖνας autem dictos volunt παρὰ τὸ θέλγειν, quod est obscurare sive demulcere, quod homines illectos circumveniant. Hinc et τελχίνειον sive τελχινῶδες dicunt quidquid insigniter est improbum, et τελχιταίνειν pro contentiose ac pervicaciter agere. Addit Etymologus omnes Cretenses Σελχῖνας dici et ipsam Cretam dictam Σελχίωνα. Adagium usurpat Chrysostomus in Babyla: Ὦ δεξιᾶς Σελχῖνος, id est O dextram Telchinis ! Sic enim appellat nocentem dextram. 1450. II, V, 50. Ne nimium callidum hoc sit modo Terentius in Eunucho Vide, ne nimium callidum hoc sit modo. Donatus proverbium esse demonstrat, quanquam anceps est lectio, potest enim utrunque legi: et calidum, et callidum, ut prius illud ad festinatum consilium, alterum ad nimis astutum referatur; siquidem utraque parum feliciter evenire solent, vel quae nimium calent, id est quae praecipitantius instituuntur, vel quae nimium audacibus aguntur dolis. Et sicut, auctore apud Titum Livium Fabio maximo, temeritas non solum stulta, verum etiam infelix plerunque est, ita versutia nonnunquam ad summum discrimen adducit. Qui callidum legunt, respicere videntur ad id, quod paulo superius dixerat Chaerea: Nunquam vidi melius consilium dari. Qui calidum legunt per unicum l, et mea quidem sententia rectius, Graecam figuram agnoscunt, quoniam θερμόν illi tum scelestum, tum praeceps et audax facinus vocant. Sic enim Penia in Pluto Aristophanica de senibus, qui rem novam moliuntur, ut Pluto caeco restituant oculos: Ὦ θερμὸν ἔργον κἀνόσιον, καὶ παράνομον, id est Calidum o facinus et impium, et nefarium ! Interpres exponit θερμόν: παράδοξον, τολμηρόν, εὐκίνητον, id est inauditum, audax et praeceps ac temerarium. Item Sophocles in Antigone: Θερμὴν ἐπὶ ψυχροῖσι καρδίαν ἔχεις, id est In frigidis tibi mens calet negotiis. Objurgatur Antigone, quod nimium avide cuperet sepelire fratrem. Et Plutarchus Symposiacon decade quinta significat ζωρότερον quibusdam significare τὸ θερμόν, ut Achilles apud Homerum jubens Patroclum miscere ζωρότερον exegerit celeritatem ministerii. Quemadmodum nos quoque, inquit, saepenumero jubemus ministris θερμότερον ἅπτεσθαι τῆς διακονίας, id est calidius ac celerius adire ministerium. 1451. II, V, 51. Ne gladium tollas, mulier Μὴ μάχαιραν αἷρε, θῆλυ, id est Ne machaeram tolle, mulier, hemistichium est carminis trochaici: Ne suscipias negotii molem, cum nequeas auxiliari. Virorum enim est ἀμύνασθαι περὶ πάτρης, ut inquit Homerus. Potest et in hunc trahi sensum: Ne spem ostendas, quam praestare non possis. Ne mineris aut ne lacessas inimicum, cum lacessitum non queas profligare. Brutus notat Ciceronem, quod Antonium concionibus suis iritaret, quem iritatum non potuerit comprimere, hoc est gladium tolleret mulier. 1452. II, V, 52. Nec sibi, nec aliis utilis Qui prorsus inutiles sunt et fruges consumere nati, schemate proverbiali nec sibi, nec aliis utiles dicuntur. M. Tullius in libris Officiorum: Quamobrem, ut ante dixi, contemnuntur ii, qui nec sibi, nec aliis prosunt, ut dicitur. In quibus nullus labor, nulla cura, nulla industria est. Sumptum est ex nobili illo carmine Hesiodi, ex opere, quod inscribitur Ἔργα καὶ Ἡμέραι, quod subinde citat Atistoteles: Οὗτος μὲν πανάριστος, ὅς αὑτῷ πάντα νοήσει Υρασσάμενος τά τ’ἔπειτα καὶ ἐς τέλος ἦσιν ἀμείνω. Ἐσθλὸς δ’αὖ κἀκεῖνος, ὃς εὖ εἰποντι πίθηται. Ὃς δέ κε μήθ’ αὑτῷ νοέῃ, μήτ’ ἄλλου ἀκούων Ἐν θυμῷ βάλληται, ὅδ’ αὖτ’ ἀχρήιος ἀνήρ, id est Omnia quiper se sapiat, longe optimus ille est, Multo ante expendens, quae nam sint optima factu. Is tamen et frugi est, qui paret recta monenti. At qui nec per se sapiat, neque mente reponat Ex aliis audita, vir undique inutilis hic est. Horum carminum sententiam T. Livius sane quam eleganter et commode reddidit: Saepe ergo, inquit, audivi, milites, eum primum esse virum, qui ipse consulat, quid in rem sit; secundum eum, qui bene monenti oboediat; qui nec ipse consulere, nec alteri parere scit, eum extremi ingenii esse. Hujus generis haud paucos videas mortales, qui cum ipsi ob mentis inopiam nequeant dispicere, quid facto sit opus, dictu tamen mirum, quam sint praefracti, quamque non admittant alienum consilium, videlicer asinum illum Horatianum referentes, qui, cum nec viam nosset, nec duci pareret, in rupem praeceps datus est Hesiodi carmen Zenon, teste Diogene, sic invertit: Κεῖνος μὲν πανάριστος, ὃς εὖ εἰποντι πίθηται. Ἐσθλὸς δ’ αὖ κἀκεῖνος, ὃς αὐτὸς πάντα νοήσει, id est Optimus ille quidem, qui paret recta monenti. Rursus at ille bonus, qui per sese omnia novit, videlicet anteponens eum, qui bene pareret, ei, qui bene saperet: huic enim intelligentiam duntaxat adesse, illi vero etiam usum et exercitationem. 1453. II, V, 53. Neque compluitur, neque sole aduritur Οὔθ’ ὕεται, οὔτε ἡλιοῦται, id est Neque compluitur, neque sole aduritur, de eo dici solitum, qui procul ab omni incommoditate semotus vitam ageret. Cui contrarium illud Horatianum: sudavit et alsit, et pulveris et solis, et coelestis aquae patiens latus. Negotiatores, milites, athletae, nautae atque id genus homines soli ferendo et imbribus tolerandis assuescant oportet. Qui domi molliter vivit, ab his malis abest. Quamobrem in hominem delicatum et ad labores ferendos inhabilem quadrabit. Aristophanes in Ranis Bacchi molliciem notans: Καὶ μήτε θερμήν, μήτ’ ἄγαν ψυχρὰν φράσῃς, id est Nec aestuosam, nec nimis cedo frigidam. Refertur a Zenodoto proverbium. 1454. II, V, 54. Simiarum pulcherrima deformis est Σῶν πιθήκων εὐμορφότατος δύσμορφός ἐστι, id est Simiarum pulcherrima deformis, recte dicetur de his, quae ipso genere sunt vitiosa neque prorsus conferenda cum vel extremis eorum, quae sunt in honestorum ordine: veluti si quis dicat lenonem integerrimum esse perjurum aut honestissimum histrionem infamem, aut optimum Mevii carmen malum esse. Citatur a Platone et ad Heraclitum auctorem refertur. 1455. II, V, 55. Quaerens obsonium, vestem perdidi Ζητῶν γὰρ ὄψον θοἰμάτιον ἀπώλεσα, id est Obsonium dum quaero, vestem perdidi, ubi res pessime cadit aut cum pusilla quaedam captantes majora perdimus. Refertur a Suida et ab aliis; nec indicant, unde sit natum. Quanquam obscurum non est ab eventu profectum esse, quo fur quispiam, dum studet cibum tollere, comprehensus vix pallio quoque rejecto effugit. Allusit ad hoc proverbium Aristophanes: Διὰ ταῦτα δὴ καὶ θοἰμάτιον ἀπώλεσας, id est Ob haec tibi vestis quoque periit insuper. 1456. II, V, 56. Citius elephantum sub ala celes Lucianus in indoctum: Θᾶττον ἅν πέντε ἐλέφαντας ὑπὸ μάλης κρύψειας ἥ ἕνα κίναιδον, id est Citius quinque elephantos sub ala tegas quam unum cinaedum, de iis, quae dissimulari nullo pacto possunt, quin notis aliquibus prodant animi morbum. Est autem figura proverbialis in hyperbole, cui cognatum illud apud M. Tullium ex Ennio, libro De oratore secundo: Flammam a sapiente facilius in ore ardente opprimi, quam ut bona dicta teneat. 1457. II, V, 57. Felix Corinthus, at ego sim Teneates Εὐδαίμων γε Κόρινθος, ἐγὼ δ’ εἴην Σενεάτης, id est Fortunata Corinthus, at ipse siem Teneates. Tenea vicus quidam haud procul a Corintho, nemorosus, et amoenus. Porro Corinthiorum opulentia insignis fuit. Strabo libro octavo scribit hunc versum oraculo proditum fuisse cuidam Asiano consulenti, num praestaret Corinthum demigrare. Unde videtur, sicut alia pleraque, in vulgi sermonem abiisse atque adeo refertur in catalogo Graecanicorum adagiorum. Tempestivum fuerit hoc uti quoties in contentione duorum non inficiabimur alterum per se praestantius, verum alterum magis arridere placereque animo nostro: veluti si quis dicat: Equidem fateor juris scientiam et ad rem, et ad famam comparandam magis idoneam, quam sit poetica, verum Εὐδαίμων γε Κόρινθος, ἐγὼ δ’ εἴην Σενεάτης Sit illud melius aut utilius, hoc animo meo gratius. Strabo admonet a quibusdam pro Σενεάτης perperam legi Σεγεάτης. Nam Tegea civitas est Arcadiae. 1458. II, V, 58. Asinus in paleas Ὄνος εἰς ἄχυρα, id est Asinus in paleas, subaudiendum incidit, dici solitum, ubi cuipiam fortuna lautior praeter spem obtigerit aut nactus sorte fuerit aliquis, quo vel praecipue gaudeat: veluti si quem ostreorum avidum videas affatim vescentem illis, non importune dixeris: Ὄνος εἰς ἄχυρα, id est Asinus in paleas. In fragmentis secundi libri Dipnosophistarum citatur hic senarius ex Philemonis comoediis: Ὄνος βαδίζεις εἰς ἄχυρα τραγήματων, id est Jam vadis asinus in paleas tragematum. Jucundius fiet, si longius transferas: puta si quis cupienter legat poetam, quo peculiariter delectetur. Conveniet et in hunc usum, ubi quis inscitia rem contaminat: veluti si barbarus et illitteratus bonum auctorem malis commentariis inquinet, quemadmodum Thomas ac Nicolaus suis glossematis et Passavantius aeque insulsis additionibus eximium opus De civitate Dei conspurcarunt. Gaudet enim asinus volutatione et omnia confundit hac lascivia. Quod indicat Apuleius quoque, cum horti areolas omnes volutationibus corporis a se turbatas scribit. Adagium ab eventu natum esse nemo non videt. 1459. II, V, 59. Alia voce psittacus, alia coturnix loquitur Proverbiali schemate dixit Martialis in clancularium quendam poetam, qui corniculam Aesopicam referens suos ineptos versiculos nomine Martialis in vulgus spargebat, ratus futurum, ut titulo decepti lectores Martialis esse crederent: Credis hoc, Prisce, Voce ut loquatur psittacus coturnicis ? Conveniet in musicos aut poetas longe dispari stilo longeque dissimili facultate. Psittacus inter aves proxime voces humanas exprimit. Coturnices pugnaces magis quam loquaces. Unde Ovidius in Epitaphio psittaci: Ecce coturnices inter sua praelia vivunt. 1460. II, V, 60. Calvus comatus Calvus comatus apud eundem Martialem, haud dubie figura proverbiali: Calvo turpius est nihil comato. Rursus idem: Calvus cum fueris, eris comatus. Apte dicetur in eum, qui veris bonis nudus asciticiis se venditat: veluti si quis indoctus aliena pro suis aederet, aut si quis dissimulet esse se, quod est, veluti si senex assuto galericulo aut tinctis capillis affectet videti juvenis; si deformis adhibito fuco velit haberi formosa. 1461. II, V, 61. Primum Aegina optimos pueros alit Σὰ πρῶτ’ ἀρίστους παῖδας Αἴγιν’ ἐκτρέφει, id est Aegina primitus optimos pueros alit, de re quapiam, quae melioribus initiis coepta paulatim ad deterius delabitur, ut pleraque mortalium faciunt. Exortum adagium ob Achillem, Patroclum, Ajacem, Neoptolemum, quod hi virtute praecelluerint, cum essent Aeginetae. Concinit his Strabo libro octavo ostendens ex hac insula profectum Aeacum cum sua posteritate (nam Stephanus insulae nomen inditum putat ab Aegina, Aeaci matre); eandem aliquando maris imperium tenuisse, quae ne cum Atheniensibus quidem in navali ad Salaminem proelio de principatu certare dubitaverit, cum Persae Graeciam invaderent. Hujus meminit etiam Homerus. Est autem Cycladum nobilissima, quae diu dicta fuit Oenone, ut indicat idem Strabo et Stephanus. Ob laborum autem tolerantiam et industriam frugalitatemque dicti sunt Aeginetae Myrmidones. Cum enim haberent terram superne lapidosam, inferne frumentis idoneam, fodientes, in cavernis habitare visi sunt formicarum more et asportandis lapidibus quodammodo ejus animantis industriam repraesentare. Deinde, labente morum integritate, male coeperut audire Aeginetae, id quod proverbiis aliquot testatum est, quorum est illud: Aeginenses, neque tertii, neque quarti, ut dictum est in proverbio de Megarensibus. Non dissimile illi: Quondam fuerunt strenui Milesii. 1462. II, V, 62. Irrisibilis lapis Ἀγέλαστος πέτρα, id est irrisibile saxum, de re vehementer acerba tristique. Ostendebatur olim saxum quoddam in Attica, in quo ferebatur consedisse Ceres, cum relicto coelo succensis facibus Proserpinam a Plutone raptam quaereret. Porro, cum Eleusinem pervenisset, ibi tristis in faxo quodam insedit, quia ob eam ipsam causam Ἀγέλαστον appellabant. Auctor Zenodotus. Quadrabit in severos ac tetricos, quosque vocant ἀγελάστους quorum in numero Socratem ponit Plinius, Periclem Aristides. Neque perperam accommodabitur ad rem magnopere molestam. 1463. II, V, 63. Agamemnonis hostia Ἀγαμέμνονις θυσία, id est Agamemnonis victima, quondam in duros et persuasu difficiles dicebatur. Inde natum, quod, Agamemnone rem divinam in Troia facturo bos effugerit vixque multo negotio comprehensus reductus est. Tantum Zenodotus. Quadrabit etiam in eos, qui nolentes et adacti quippiam agunt. Olim in sacris spectabatur, ut hostia lenis ac volens adstaret. Quod si refracto fune profugisset, infaustum omen habebatur. Mihi videtur et huc posse referri, quod Agamemnon in Aulide filiam Iphigeniam sacrificavit, sed admodum invitus. Recenserur a Zenodoto. 1464. II, V, 64. Mactata hostia lenior Mactata hostia lenior proverbiali figura dixit Horatius in Odis: Mactata veniet lenior hostia. De spontaneis ac mansuetis. Sumptum est a sacrificiis, in quibus explorabatur hostia ducto per frontem cultro idque mactare vocabant. Unde qui spectata sunt virtute, eos mactos virtute vocant. 1465. II, V, 65. Exiguum malum, ingens bonum Μικρὸν κακὸν μέγ’ ἀγαθόν, id est Pusillum malum ingens bonum. Admonet adagium ex paululo incommodi laboreque exiguo summa maximaque commoda colligi. Refertur a Diogeniano. Non discrepat hinc Musonii sententia, quam commemorat Aulus Gellius libro decimo sexto, capite primo: Ἄν τι πράξῃς καλὸν μετὰ πόνου, ὁ μὲν πόνος οἴχεται, τὸ δὲ καλὸν μένει. Ἄν τι ποιήσῃς αἰσχρὸν μεθ’ ἡδονῆς, τὸ μὲν ἡδὺ οἴχεται, τὸ δὲ αἰσχρὸν μένει, id est Si quid feceris honestum cum labore, labor abit, honestum manet. Si quid feceris turpe cum voluptate, voluptas abit, turpitudo manet. Eandem sententiam Cato minus quidem modulate minusque rotunde, sed tamen fideliter extulit ad hunc modum: Cogitate cum animis vestris: si quid per laborem recte feceritis, labor ille a vobis cito recedet, benefactum a vobis, dum vivetis, non abscedet. Sed si qua per voluptatem nequiter feceritis, voluptas cito abibit, nequiter factum illud apud vos semper manebit. 1466. II, V, 66. Attici Eleusinia Ἀττικοὶ Ἐλευσίνια, id est Attici Eleusinia, subaudiendum καθ’ἑαυτούς, id est inter sese. Duris apud Zenodotum ait paroemiam usurpari solitam, si quando convenissent inter sese aliqui secreto de re quapiam arcana tractantes. Ducta metaphora a mysteriis sacrorum Eleusiniorum, quae in honorem Cereris agebantur apud Eleusim summa religione mysticisque ceremoniis, a quibus arcebantur prophani. Capital autem erat ex his mysteriis quicquam in vulgus efferre. Cujusmodi videntur fuisse apud Romanos sacra Bonae deae, quam eandem C. Bassus apud Lactantium Fatuam appellatam tradidit. Nam haec et noctu, et in operto fiebant, et exclusis maribus. 1467. II, V, 67. Hermionis vice Ἀνθ’ Ἑρμίονος, id est Hermionis vice, addendum ex usu sententiae verbum, quod eam expleat, puta fuero tibi aut mea domus, aut haec urbs erit vobis, aut aliud simile quippiam. Valet autem perinde, quasi dicas Loco asyli tibi fuero vel instar arae, quae te tutum reddat. Est Hermione templum in Peloponeso, sacrum Cereri ac Proserpinae, ad quod qui confugerint, tuti sunt propter loci religionem. Zenodotus Aristophanem citat in Babyloniis, qui hujus adagii fecerit mentionem. Effertur bifariam ea vox: Ἕρμιον et Ἑρμιόνα, ut ἀπὸ τῆς κάλυκος καλύκη. Auctor Stephanus. 1468. II, V, 68. Antronius asinus Ἀντρώνιος ὄνος, id est Antronius asinus, olim dicebatur, qui deformi praegrandique mole corporis esset, caeterum ingenio stupido bardoque. Antron autem civitas erat Thessaliae, nomen inde sortita, quod cavernis et specubus abundaret. Illic aiunt asinos insigni magnitudine quondam fuisse, unde proverbium increbuit. Auctores Stephanus et Suidas. Attingit proverbium et Homeri Scholiastes in Iliados b. Exstat et hodie jocus vulgaris in homines magno corpore, quasi ii parum sapiant quasique natura sic paria facere gaudeat, ut, quod corporis addiderit moli, detrahat ingenio. Traditur a nonnullis apud Antronios ingentes reperiri molares lapides, quorum qui substernuntur, ob segnitiem et quietem ὄνους vocant Graeci. Lapidem autem vocamus stupidum et amentem. 1469. II, V, 69. Ventorum stationes Ἀνέμων στάσεις, id est ventorum stationes, de rebus multo usu observatis, perspectisque. Apparet paroemiam integre sic esse pronunciandum: Ἀνέμων στάσεις γινώσκουσιν οἱ ἐγχώριοι, id est Ventorum stationes norunt indigenae. Sunt enim plerisque regionibus sui quidam venti, quorum naturam optime norunt incolae regionis illis obnoxiae, qualis est Atheniensibus Scyron, paulum ab Argeste deflexus, reliquae Graeciae ignotus; Narbonensi Galliae Circius, a turbine et vertigine sic appellatus, sive Certius, ut vocat Cato, ventus apud illos clarissimus nec ulli violentia inferior. Idem non modo in reliquis coeli partibus ignotus, sed ne Viennam quidem, ejusdem provinciae urbem, attingens. At Auster in Aegyptum non penetrat, ut auctor est apud Plinium Fabianus. Iapyx Apulis est familiaris et Atabulus Apuliae certis montibus notus ac pestilens, unde et vocabulum inditum. Sunt et alii permulti cujusque regionis indigenae, ut apud Gellium testatur Favorinus. Ad haec est nonnullis alia aliis regionibus vis ac natura. Nam ut testatur in Problematis Aristoteles, Hellespontias, qui idem Scyron vocatur, Atticae terrae insulisque vicinis imbrem adfert, Aquilo Hellesponto ac Cyrenae, Auster Lesbo. Atque hic, cum apud alios sit tepidus et pluvius, Africae frigidus est et serenus, ubi rursus Aquilo pluvius, auctore Plinio. Etesiae, quae et statis anni temporibus oriuntur, et certis horis diei spirant et conquiescunt, in Hispania et Asia flant ab oriente, in Ponto ab Aquilone, in reliquis mundi partibus a meridie. Suidas haec verba refert, incertum, unde sumpta: Ἐγχώριοι γὰρ οὐ μόνον τὰς τῶν ἀνέμων στάσεις, κατὰ τὴν παροιμίαν, ἀλλὰ καὶ τὰ τῶν ἐγχωρίων ἀνθρώπων ἤθη κάλλιστα γιγνώσκουσιν, hoc est Indigenae enim non solum ventorum stationes, iuxta proverbium, verum etiam indigenarum hominum mores pulcherrime norunt. Licebit in hunc usum trahere, ut dicas suae cuique gentis ingenium esse cognitum, suos cuique familiares esse notissimos, suam cuique uxorem maxime esse cognitam, suam cuique notam artem, in qua sit quam diutissime versatus. 1470. II, V, 70. Venti campus Ἀνέμου πέδιον, id est venti campus, in hominem instabilem, levem et inconstantem dicebatur. Refertur a Diogeniano. Nam in planicie venti liberius huc atque illuc divagantur, nullo coerciti obstaculo. Et Homerus subinde vana vocat ἀνεμώλια. Et ὑπηνέμια dicuntur, quae solida non sunt, sed subventanea. Denique instabiles ventosos dicimus. Horatius: Romae Tibur amo ventosus, Tibure Romam. Idem: Non ego ventosae venor suffragia plebis. Postremo domum undique perflabilem non illepide dixeris ἀνέμων πέδιον. Pindarus Olympiorum hymno II varias rerum humanarum vices eleganter expressit: Ῥοαὶ δ’ ἄλλοτ’ ἄλλαι / εὐθυμιῶν τε μέτα καὶ πόνων εἰς ἄνδρας ἔβαν, id est Nunc alii, nunc alii fluxus et cum tranquillitate, et cum laboribus in homines venere. Hoc translatum videri potest et ab aestuariis maris reciprocationibus. Caeterum in encomio septimo sententiam eandem extulit metaphora sumpra a ventis, qui non semper spirant iidem: Ἐν δὲ μιᾶ μοίρᾳ χρόνου / ἀλλοτ’ ἄλλαι διαιθύσσοισιν αὖραι, id est In una parte temporis nunc hae, nunc aliae discurrunt aurae. Rursus hymno duodecimo idem effert metaphora sumpta a tesseris: Πολλὰ δ’ ἀνθρώποις παρὰ γνώμαν ἔπεσαν, Ἐμπαλιν μὲν τέρψιος, οἱ δ’ ἀνιαραῖς Ἀντικύρσαντες ζάλαις ἐσλὸν βαθὺ πήματος χρόνῳ. 1471. II, V, 71. Ubi cervi abiciunt cornua Ὅπου αἱ ἔλαφοι τὰ κέρατα ἀποβάλλουσιν, id est Ubi cervi cornua abjiciunt. Hoc adagio significabant velut αἰνιγματικῶς quempiam in negotio difficili versari, siquidem cervi cornua deposituri secedunt in loca aspera atque inaccessa. Conveniet et in eos, qui a communi hominum convictu subducunt sese, Timonem illum Atheniensem ob id ipsum μισάθρωπον appellatum, imitantes. Quadrabit item, ubi locum vehementer abditum abstrusumque significabimus. Postremo quod innuemus nusquam inveniri, illic esse dicemus, ubi cerni cornua abjiciunt, ut quemadmodum ad Graecas calendas de tempore, itidem hoc de loco dicatur, veluti si quis dicat ad hunc modum: Ugi gestum est illud praeclarum facinus, quod jactas ? Illic, opinor, ὅπου αἱ ἔλαφοι τὰ κέρατα ἀποβάλλουσιν. Plinius libro octavo, capite tricesimosecundo, de cervis cornua mutantibus scribit in hunc modum: Cornua mares habent solique animalium omnibus annis, stato veris tempore, amittunt. Ideo sub ipsam diem quam maxime invia petunt. Latent amissis, velut inermes, sed et ipsi bono suo invidentes. Dextrum cornu negant inveniri, ceu medicamento aliquo praeditum. Idque mirabilius fatendum est, cum et in vivariis mutent omnibus annis. Defodi ab iis putant. Hactenus ille. Meminit hujusce proverbii et Aristoteles libro De natura animantium nono, cujus verba non pigebit adscribere: Ἔτι δὲ ὁ ἄρρην, ὅταν γένηται παχύς, γίνεται δὲ σφόδρα πίων ὀπώρης οὔσης, οὐδαμοῦ ποιεῖ ἑαυτὸν φανερόν, ἀλλ’ ἐκτοπίζει, ὡς διὰ τὴν παχύτητα εὐάλωτος ὤν. Ἀποβάλλουσιν δὲ καὶ τὰ κέρατα ἐν τόποις χαλεποῖς καὶ δυσεξεύρετοις, ὅθεν καὶ ἡ παροιμία γέγονεν Οὗ αἱ ἔλαφοι τὰ κέρατα ἀποβάλλουσιν. Ὥσπερ γὰρ ὅπλα ἀποβεβληκυῖαι, φύλαττονται ὁρᾶσθαι. Λέγεται δέ, ὡς τὸ ἀρίστερον κέρας οὐδεισπω ἑώρακεν, ἀποκρύπτειν γὰρ αὐτό, ὡς ἔχον τινὰ φαρμακείαν, id est Praeterea mas, posteaquam pinguerit, pinguescit autem admodum, idque autumno, nequaquam sese conspiciendum praebet, verum secedit e medio, quippe qui propter corpulentiam tum facile capi possit. Ad haec abjiciunt et cornua locis asperis inventuque difficilimis, unde proverbium etiam natum est: Ubi cervi abjiciunt cornua. Nam, ut jam armis suis exuti, cavent, ne conspiciantur. Aiunt sinistrum cornu a nemine adhuc visum esse. Abdere enim illud cervos, tanquam remedium aliquod in se habeat. Quamquam Plutarchus in commentatio De Pythiis oraculis oratione prosa redditis ostendit hoc oraculum aeditum fuisse de Procle tyranno, ut illi fugere ac migrare liceret eo, ubi cervi cornu abjiciunt, significante deo, ut defoderetur et e medio prorsus tolleretur. Idem meminit adagii Symposiacon decade septima, problemate secundo. 1472. II, V, 72. Verberare lapidem Planesium meretrix apud Plautum amatorem admonens, ne servum, qui jam ad plagas obduruerat occallueratque, pulset, manui potius quam illi nociturus, Noli, inquit, amabo, verberare lapidem, ne laedas manum. Apte dicetur, ubi quis objurgat incastigabilem, aut docet indocilem, aut inanem operam sumit in re quacumque. 1473. II, V, 73. Inescare homines Proverbiali metaphora dixit Terentius in Adelphis: Abi, nunquam rem facies. Nescis inescare homines, Sannio. Ducta est ab iis, qui praefixo aeri cibo pisces illiciunt. Apposite vero dictum est lenoni, cujus artis est primum hujusmodi velut escis illectare juvenes, ut postea totos devoret. Et escam per translationem appellant illecebram illam, quae trahit in fraudem. Unde Plato, quemadmodum in Catone major testatur Cicero, τὴν ἡδονὴν δέλεαρ κακῶν, hoc est voluptatem malorum escam dicit, quod ea videlicet homines capiantur ut hamo pisces. Graeci simplici item verbo metaphoram efferunt: δελεάζειν, τὸ δελέατι θηρεύειν, id est esca captare. Aristophanes in Equitibus: Cleoni objicienti, quod facile populum sibi conciliasset blandiciis, respondet Alantopola: Καὶ σὺ γὰρ αὐτὸν πολὺ μικροτέρων τούτων δελεάτεσσιν εἸλες, Recriminans, quod ispe abjectius blandiendo populum inescasset. Accedet non parum gratiae, si deflectatur in bonam partem, tum ad res animi: veluti si quis dicat puerorum animos gloriae quibusdam illecebris aut blandimentis ad amorem studiorum inescandos, principum ingenia laudibus ad amorem virtutis inescanda. 1474. II, V, 74. Vorare hamum Neque minus elegans illud in Curculione: Meus est, hamum vorat, de lenone, cui fraus intendebatur, epistolam, qua decipiendus erat, lecturieute. Lucianus, Καταπιεῖν τὸ ἄγκυστρον. Item apud Horatium in Epistolis: Occultum visus decurrere piscis ad hamum. Idem Plautus in Bacchidibus eandem sententiam simili extulit metaphora: Nunc ab transenna hic turdus lumbricum petit. Alterum a piscantibus, alterum ab aucupio ductum est. Nos item in epigrammate quodam ad hanc paroemiam sic allusimus: Non stulti usque adeo sumus futuri, ut Gustatum toties voremus hamum, Unco plus semelaere sauciati. Velsero sapiemus, et nocentem Tandem carpere desinemus escam. 1475. II, V, 75. Vulcanus tibi vaticinatus est Ἀφθάς σοι λελάληκεν, id est Vulcanus tibi vaticinatus est, refertur a Suida. Suspicor dictum, ubi quis crederet se rem habere certam, velut ex oraculo auditam. Υθάς apud Memphiticos Vulcanus dicitur, unde, litterulae accessione, Ἀφθάς, velut στάχυς ἄσταχυς. 1476. II, V, 76. Cantilenam eandem canis Σὸ αὐτὸ ᾄδεις ᾆσμα, id est Cantilenam eandem canis, de eo, qui molestus est saepius eadem inculcans. Nihil enim odiosius, quam quod semper idem est. Dorio leno in Phormione Terentiana: Cantilenam eandem canis, et Mirabar si quid adferres novi. Familiare poetis est, nuntium cantilenam appellare. Euripides in Ione: Σίς ἥδε Mοῦσα; χὠ φόβος τίνων πέρι; id est Quae cantio haec, quibusve de rebus metus ? Idem in Hecuba: Ἥξει τι μέλος γοερὸν γοεραῖς, id est Aliqua accedet cantio tristis Tristibus. Sumptum est a cantoribus, qui si quando diutius eandem occinant cantionem, taedium adferunt auribus; proinde periti subinde variant carminis genus, quo satietatem devitent. 1477. II, V, 77. Caligare in sole Apud Quintilianum legitur ut eleganter, ita et proverbialiter dictum: caligare in sole, pro eo, quod est in re clarissima caecutire. Idque solet accidere vitiosis oculis, qui nihil vident in luce quam maxime perspicua, videlicet sensum debilem obruente vi splendoris. Idem evenit noctuis et lusciosis, nam iis lumen pro tenebris est. Non invenuste torquebitur in istos, qui velut obscurum causantur quicquid eruditum fuerit. Quibus tenebricosa est vel Ciceronis oratio, noctem enim in oculis circumferunt, quemadmodum apud Senecam Portius dicebat quendam spinas in pedibus habere, cum se per spinas ingredi quereretur, videlicet ingenii vitium in argumentum conferens: At pedes, inquit, tui spinas habent, non locus. Itidem isti noctem, qua se praedicant offendi in bonis auctoribus, in oculis secum adferunt, non in libris reperiunt. 1478. II, V, 78. Bos adversus se ipsum pulverem movet Βοῦς ἐφ’ ἑαυτῷ κονιεῖται, id est Bos adversus se ipsum pulverem movet (sive festinat), ubi quis ad suum ipsius malum volens lubensque ducitur. Nam boves, ut sunt mansueti, facile se praebent vinciendos neque gravatim obtemperant jugo. Κονιεῖν enim Graecis significat festinandi studio ciere pulverem. Quidam accommodant in eos, qui prudentes ac scientes semet in praevisum periculum injiciunt, bovis in morem, qui sibi patitur injici vincula, quibus ad caedem ducatur. Refertur a Zenodoto. 1479. II, V, 79. Tragicus rex Σραγικὸς βασιλεύς, id est tragicus rex dici potest vel factuosus ac turgidus, vel qui nomine dumtaxat rex sit, caeterum viribus parum polleat, quemadmodum Gallico proverbio chartaceum regem appellant τὸν αὐτοκράτορα, ceu titulo regem verius quam opibus aut ditione. Dionysius Pheraeum, quod decem menses potitus imperio, mox vita decesserit, τραγικὸν βασιλέα dixit. Nam in tragoediis tantisper durat imperium, dum fabula peragatur. Tum deposita persona, qui paulo ante fuerat Agamemnon, aut etiam Juppiter, tressis homuntio discedit domum. 1480. II, V, 80. Contra retiarium ferula Martialis in epistolari quadam praefatione: Denique videas, an te delectet contra retiatium ferula, id est an id faciendum tibi putes, quod nemo non damnet atque exibilet. Domitius Calderinus interpres admonet subesse proverbium dici solitum in eos, qui infirmo praesidio contra maxime instructum pugnarent. Quanquam idem paulo post alio dilabitur, nempe huc, gladiatores olim, si minus placuissent, ferula caesos ejici solere. Huic finitimum est illud Gellianum libro Noctium primo, capite ii.: An non contra istum baculum moveas ? Heus homo, quid mecum tibi ? Itaque ferulam aut baculum movere contra quempiam est refragari et insolentius repellere sententiam. Est autem ferula ligni genus, quo quondam pueri caedebantur atque item milites, si quid contra disciplinam facere viderentur. Opinor idem factitare solere in ludis gladiatoriis hujusmodi certaminibus praefectos. 1481. II, V, 81. Mulier imperator, et mulier miles Γυνὴ στρατηγεῖ καὶ γυνὴ στρατεύεται, id est Et foemina dux est, foemina aeque miles est, senarius est proverbialis, quoties totum negotium ignavis commissum est, cumque et ii, qui praesunt, et ii, qui parent, pariter sunt formidolosi. Apud Athenaeum libro tertio citatur Alexis in fabula, cui titulus Γυναικοστρατία. Natura foeminam in hoc finxit, non ut imperet, sed ut pareat, vel Graeco versiculo teste: Γυναικὶ δ’ ἄρχειν οὐ δίδωσιν φύσις, id est Natura non dedit imperare feminis. Etenim quod in homine ratio et affectus, id in vita vir et mulier ac juxta Moysen Demiurgus ille foeminam viro subjiecit. Tametsi Plato non omnino arcet mulierum genus ab administranda republ., si qua modo reperiatur idonea. Tacite videtur huc allusisse Aeschines contra Timarchum: Κατιδὼν γὰρ οἰκίαν πλουσίαν καὶ οὐκ εὐνομουμένην, ἧς ἡγεμὼν μὲν ἦν γυνὴ μέγα φρονοῦσα καὶ νοῦν οὐκ ἔχουσα, id est Cum vidisset domum opulentam maleque gubernatam, cujus dux erat mulier superba et excors. Jucundior erit sentemia, quoties longius deflectetur: veluti si quis auctorem ac praecipuum Peripateticae philosophiae ducem appellet Tartaretum. Ita Virgilius: Tanti dux foemina facti. Et in Actis apostolicis Paulus dux verbi dicitur. Sic Galenus alicubi Aristotelem appellat τοῦ λόγου πατέρα, quod ab ipso profecta esset sententia. 1482. II, V, 82. Trutina justius Δικαιότερον σταχάνης, id est Justius trutina, Doricum proverbium de iis, qui insigni incorruptaque sunt aequitate. Dores enim τὴν τρυτάνην, id est trutinam, σταχάνην vocant. Est autem id librae genus, quo vel minutissimum ponderis momentum sentitur dignosciturque. Latini quoque exactam aequalitatem aequilibrium appellant. Unde et aequa lance fieri dicitur, quod pari jure fit, citra personarum respectum. Ita Modestinus Pandect. lib. xlii., titulo De re judicata: Quod et in persona mulieris aequa lance servari aequitatis suggerit ratio. Item Justinianus Cod. lib. v., titulo De naturalibus liberis: Quapropter sancimus in hujusmodi casibus omnis liberos, sive ante dotalia instrumenta aediti sunt, sive postea, una eademque lance trutinari. Adsimili figura dixit Nicarchus in Epigrammate: Γέγονεν δ’ ὀρθότερος κανόνος, id est Rectior est factus, regula quam ulla siet. 1483. II, V, 83. Sterilior agrippo Ἀκαρπότερος ἀγρίππου, id est sterilior agrippo, Laconicum adagium est de iis, qui extremae sunt paupertatis neque quicquam facultatum possident. Quadrat et in ignavos nulliusque industriae homines. Lacones oleam sylvestrem agrippum vocant. Tantum Zenodotus et Suidas. 1484. II, V, 84. Jovis suffragium Διὸς ψῆφος, id est Jovis suffragium, dicebatur sacrum, et inviolatum. Unde sententiam ejus, cujus sit velut irrefragabilis auctoritas, Jovis suffragium recte dixeris; aut per ironiam, ubi quis arrogantius de re quapiam pronunciat, suamque opinionem pro lege atque oraculo postulat accipi, subjicietur: Διὸς ψῆφος. Aiunt enim locum, in quo Neptunus et Minerva judicium peregerunt, utrius nomine auspiciisque civitas Atheniensium institueretur, Jovis suffragium appellatum fuisse. Suidas Cratinum citat ex Archilochiis: Ἔνθα Διὸς μεγάλου θῶκος πεσσοί τε καλοῦνται, id est Magni ubi dicuntur tali, sedesque Tonantis. Nam et talis olim ferebantur suffragia, nimirum a sortientibus. 1485. II, V, 85. In nervum ire In nervum ire Donatus, aut quisquis is fuit interpres Phormionis Terentianae, demonstrat esse proverbium pro eo, quod est decipere; sumptam a sagittariis metaphoram, quibus illud evenit interdum, ut dum nimium tendunt arcum, rumpant aut sibi nervum aliquem fatigent; ut confine sit illi, de quo dictum est alias: Ἀπορρήξομεν τὸ καλώδιον πάνυ τεινόμενον. Dictum est autem In nervum ibit pro eo, quod est in vincula ibit. Antiquitus enim, qui solvendo non essent, vincti tradebantur creditoribus, donec opera compensarent creditam summam. Veretur enim adulescens amans, ubi eum in locum traheretur Phormio, ut aut puellam domum ducere cogeretur ex pacto, aut certe pecuniam acceptam renumerare, ni faciat, vinciendus et juxta leges corpore luiturus, quod aere non posset, sibi magis consulturum illum, ut vel prodat omne commentum, vel vere mulierem abducat. Porro conjicere in nervum et eximere e nervo, pro eo, quod est ob aes alienum vinctos abducere et nexos addictosque persoluta pecunia redimere, frequens est apud T. Livium. Sed verba Terentii subscribam: At enim non ducet, novi. Caeterum, Cum argentum repetent, nostra causa scilicet In nervum potius ibit. 1486. II, V, 86. Ipse semet canit Aὐτὸς αὑτὸν αὐλεῖ, id est Ipse suimet tibicem est, hoc est Ipse, cujusmodi sit, factis ipsis declarat. Tibicines enim olim laudes fortium virorum decantabant. Proinde qui recte gestis sibi satis magnam gloriam comparat, quorsum huic necessum est conducere buccinatorem laudum suarum ? Adagium in utramlibet partem poterit applicari, bonam vel malam: Nihil huic opus tibicine, qui suis egregie gestis sat illustris est aut Nihil opus hujus vitam insectari, satis per se foedam, atque infamem. Conveniet et in illos, qui semetipsos laudant, qui mos est gallis gallinaceis, etiam cum e pugna se proripuerint. Plato in Theaeteto: Υαινόμεθα μοι ἀλεκτρύονος ἀγενοῦς δίκην πρὶν νενικηκέναι ἀποπηδήσαντες ἀπὸ τοῦ ᾄδειν, id est Videmur mihi ignavi galli in morem, cum ante victoriam a sermone resilierimus, canere. 1487. II, V, 87. Ipse dixit Αὐτὸς ἔφα, id est Ipse dixit, quoties tantam esse cujuspiam auctoritatem significamus, ut ea vel citra rationem ad quidvis credendum sufficiat, ut: In arcanis litteris satis est Αὐτὸς ἔφα, in reliquis non item. Adagium autem a Pythagora natum, qui quo plus venerationis et auctoritatis sibi suisque conciliaret, in dissertationibus dicere solitus est: Αὐτὸς ἔφα, id est Ipse dixit, perinde quasi non sua referret, sed ab oraculo quopiam accepta. Ea vox deinde in vulgarem abiit sermonem. Hujusmodi ferme Suidas. Diogenes Laertius indicat hoc dictum a Pythagora Zacynthio manasse. Quamquam M. Tullius libro De natura deorum primo secus rem narrat: Non enim, inquit, tam auctores in disputando quam rationis momenta quaerenda sunt. Quinetiam obest plerunque iis, qui discere volunt, auctoritas eorum, qui se docere profitentur. Desinunt enim suum judicium adhibere, id habent ratum, quod ab eo, quem probant, judicatum vident. Nec vero probare soleo id, quod de Pythagoricis accepimus, quos ferunt, si quid affirmarent in disputando, cum ex his quaereretur, quare ita esset, respondere solitos: Ipse dixit. Ipse autem erat Pythagoras. Tantum opinio praejudicata poterat, ut etiam sine ratione valeret auctoritas. Quintilianus in Institutionibus Nam et inviti judices, inquit, audiunt praesumentem parteis suas nec hoc oratori contingere inter adversarios, quod Pythagorae inter discipulos contigit, potest, Ipse dixit. Sed istud magis minusve vitiosum est, pro personis dicentium. Allusit horsum et Aristophanes ἐν Νεφέλαις: Υέρε, τίς γὰρ οὗτος, οὑπὶ τῆς κρεμάθρας ἀνήρ; Αὐτός. Σίς αὐτός; Σωκράτης. Σίς Σωκράτης; Ἴθ’αὐτὸς ἀναβόησον αὐτόν μοι μέγα. Αὐτὸς μὲν οὖν σὺ κάλεσον, οὐ γάρ μοι σχολή, id est Dic age, quis est iste cremathrae insidens homo ? Ipse est. Quis ipse ? Socrates. Quis Socrates ? Abi ipsus ipsum voce magna mihi voca. Quin ipse magis accerse: non mi est ocium. Quod autem dixit, ὁ ἐπὶ κρεμάθρας, ut hoc obiter indicem, risus causa novatum est, cum Socratem intelligi vellet animo suspenso nubes suspicientem. Nam cremathra vasculum est pensile, in quo obsoniorum reliquiae consueverunt reponi. Dicitur autem bifariam: simpliciter aliquoties, sed frequentius per ironiam, veluti si quis Aristotelem ceu oraculum citnti dicat: Αὐτὸς ἔφα, rationem dicti flagitans neque contentus simplici scriptoris auctoritate. Conveniet etiam, quoties sententiae vel invidiam, vel defensionem a nobis ad ipsum auctorem rejicimus. Juvenalis: Sic volo, sic jubeo, sit pro ratione voluntas. Melius Horatius: Nullius addictus jurare in verba magistri. Illud admonendum videtur, Αὐτὸς ἔφα in haec paroemia perinde valere, quasi dicas: Dominus dixit, ut Pythagoras ab Aegyptiorum vatibus videatur didicisse figuram hanc prophetis familiarem. Aristophanes in Ranis: Υράσον ταῖς ὀρχηστρίσιν, / ὅτι αὐτὸς εἰσέρχομαι, id est Dic saltatricibus meispsum advenire, hoc est herum, quod is quodammodo et famulis missis advenire videatur. Item in prophetis arcanis: Ecce ipse adsum, id est dominus et auctor. Huc pertinent, quae nobis antea dicta sunt in proverbio Infixo aculeo. Sic Augustinus alicubi recensens opinionem Manichaei, ni fallor, Haec, inquit, Manichaeus dixit atque abiit, notans illum, quod sat haberet dixisse, cum docendum esset, quod dixerat. Galenus item libro Περὶ φυσικῶν δυνάμεων primo: Σαῦτα καὶ τὰ τοιαῦτα εἰπών, ἐξαίφνης ἀπταίστῳ καὶ σαφεῖ στόματι τελευτῶν ἀποπηδάσας ἀπῄει, καταλιπὼν ἡμᾶς, ὡς μηδὲ πιθανῆς τινος ἀντιλογίας εὐπορῆσαι δυναμένους, id est Haec et his similia loquutus, repente ore nihil cunctante, quasi labi non posset, verbis apertis absolvit sermonem moxque proripiens sese abiit, nobis ita relictis, quasi nihil omnino reperire possemus, quod vel probabiliter contra diceremus. 1488. II, V, 88. Teipsum non alens canes alis Αὑτὸν οὐ τρέφων κύνας τρέφεις, id est Cum temetipsum non alas, canes alis, in eum dicebatur, qui cum per inopiam sibi, quae sunt ad vitam necessaria, suppeditare non posset, conaretur aut equos, aut famulos habere domi. Apposite dicetur adversus istos, quibus cum ob rei familiaris angustiam vix suppetat, quo vitam sustineant, tamen per ambitionem conantur fastu vestium reliquoque strepitu potentes et opulentos imitari. Breviter, conveniet in omnes, qui, quae ad voluptatem aut splendorem pertinent, curant, neglectis his, quae magis sunt necessaria. Porro necessariis prima debetur cura, dignitati posterior: veluti si quis in eruditione comparanda laboret, vitae securus, de qua periclitetur. 1489. II, V, 89. Terra intestina Γῆς ἔντερα, id est terrae intestina, dicebantur vilia nulliusque precii. Saxa vero terrae viscera dicuntur. Refertur a Diogeniano. Terrae enim intestina sunt saxa, et lapides appellamus homines inutiles. Simile illi: Ἐτώσιον ἄχθος ἀρούρης, id est Telluris inutile pondus. 1490. II, V, 90. Tenedius tibicen Σενέδιος αὐλητής, id est Tenedius tibicen, dicebatur testis falsus et calumniator. Hinc natum, quod Philonome tibicinem suum subornavit, qui testaretur apud Cygnum ipsam a Tenne de stupro fuisse interpellatam ac vi etiam tentatam. Haec ferme Stephanus in Catalogo urbium. De Tenedo saepe jam dictum est alibi. 1491. II, V, 91. Cyrbes malorum Κύρβεις κακῶν, id est cyrbes malorum, de vehementer improbis et omni facinorum genere contaminatis. Apud Athenienses tabulae quaedam erant quadrae, in quibus leges descriptae proponebantur, praeterea variae delinquetium poenae. Has illi κύρβεις appellant, apud Lucianum ἄξωνες dicuntur. Non dissimile est illi, quod alibi retulimus: Ἰλιὰς κακῶν, id est Ilias malorum. Simili figura apud Athenaeum libro nono dixit Antiphanes, opinor: Καὶ ταῦτα μέν μοι τῶν κακῶν παροψίδες, id est Et hic malorum mihi catinus exstitit. Solent enim in eodem disco varia eduliorum genera apponi, sed quae voluptatem adferant. Quo gratior est tropus deflectens in contrarium, quasi dicas Ilias bonorum. 1492. II, V, 92. Aries nutricationis mercedem persolvit Κριὸς τροφεῖα ἀπέτισεν, id est Aries alituram rependit, citatur ex Menandro. Quadrat, ubi quis pro benefactis maleficium reponit. Allegoria sumpta est ab eo, quod aries cornibus imperat alveum aut vas, in quo pabulum apponitur, ipsosque, quorum opera nutritus est aut etiam nutritur, cornibus incessit. Effertur et ad hunc modum proverbium: κριοῦ διακονία, id est arietis ministerium, pro officio collato in ingratum, qui beneficium injuria peset. Huic affine, quod est apud Aristophanem in Vespis: Ἡ χάραξ τὴν ἄμπελον, id est Vallus vitem. 1493. II, V, 93. A Dorio ad Phrygium Ἀπὸ Δωρίου ἐπὶ Υρύγιον, id est a Dorio ad Phrygium, venire dicebatur, qui a vita temperatiore ad luxum sese convertisset, aut qui a fortuna mediocri se contulisset ad majorem vitae strepitum. Sumpta metaphora a notissimis illis veterum harmoniarum generibus, in quibus Dorium moderatius, quemadmodum indicat Suidas referens haec verba ex auctore nescio quo: Σὴν δὲ τροφὴν ἐκληρώσατο μετρίαν καὶ ἄθρυπτον, οὔτε κακουργοῦσαν διὰ πενίαν, οὔτε διὰ πλοῦτον βλακεύουσαν, ἀλλὰ μέσην καὶ μουσικήν, τὸν Δώριον τρόπον τῆς τύχης ἀληθῶς ἡρμοσμένην, id est Victum autem sortitus erat moderatum, deliciarum expertem, neque sordidum ac molestum ob inopiam, neque ob divitias dissolutum, sed medium quendam ac modulatum, vere ad Dorium fortunae modum attemperatum. Refert et alium locum suppresso auctoris nomine, ni fallor: Οὐ φανοῦμαι στρογγύλων λογάρια, αὐτὰς δὲ τὰς θέσεις τῶν νοημάτων εἰς μέσον τιθέμενος, μόνον οὐ τῆς γλώττης τὸν τόνον ἀπὸ τῆς διαλέξεως εἰς ἐπιστροφὴν μεθαρμόσαιμι, ἀπὸ Δωρίου, φασίν, ἐπὶ Υρύγιον. Quae tametsi difficile est apte vertere, si nescias, quid praecedat aut sequatur, tamen apponam divinationem meam, donec locus occurrerit: Non videbor hominum rotunde loquentium verbula, sed ipsos sensus in medium adferens, tantum non ipsius linguae tonum a disputatione ad attentionem adaptavero. Quanquam apud Suidam legitur μόνον εἰ. Ex his verbis apparet Dorium modum fuisse delicatiorem, Phrygium severiorem. Apuleius Floridorum libro primo palam indicat Doricam musicam a Phrygia longe diversissimam fuisse, quandoquidem haec ad religionem inflammabat animos, illa ad bellum inflammabat. Apulei verba sic habent: Tibicen quidam fuit Antigenidas, omnis voculae melleus modulator et idem omnimodis peritus modificator, seu tu velles Aeolion simplex, seu Asium varium, seu Lydium querulum, seu Phrygium religiosum, seu Dorium bellicosum. Hactenus Apuleius, cui si credimus, non potest esse temperatus modus Dorius, qui ad bellum accendit, nisi forte ituris in praelium moderatius canebant tibiae, quod illic plus valeat sibi praesens animus quam furore percitus. Verum an in Apulei verbis pro Aeolion legendum sit Aetolicum sive Aetolium, et pro Asium Iassium sive Iastium, ab Iade sive ἰαστί, ut Ionicum intelligas modum, doctis expendendum relinquo. Quanquam his non satis congruunt, quae refert Lucianus in Harmonide: Καὶ ἑκάστης ἁρμονίας διαφυλάττειν τὸ ἴδιον· τῆς Υρυγίου τὸ ἔνθεον, τῆς Λυδίου τὸ βακχικόν, τῆς Δωρίου τὸ σεμνόν, τῆς Ἰωνικῆς τὸ γλαφυρόν, id est Uniuscujusque harmoniae servare proprietatem: Phrygiae divinum impetum (quod Apuleius vertit religiosum), Lydiae bacchanalem furorem (sive licentiam), Doricae severitatem, Ionicae jucunditatem (quod Apuleius videtur transtulisse varium). Contra Dion in commentariis De regno refert Alexandrum Magnum ad bellum accendi solere Timotheo musico Dorium incinente. Athenaeus libro XIV Doricae harmoniae tribuit τὸ ἀνδρῶδες καὶ τὸ μεγαλοπρεπές, καὶ τὸ σφοδρόν, id est severitatem, majestatem, ac vehementiam, ut quae neque dissoluta sit, neque hilaris, sed tristis minimeque varia. Jam his recentior Boetius in praefatione libri De musica ostendit hanc artem ad movendos affectus praecipuam habere vim proque ratione modorum alios atque alios animi motus vel excitare, vel sedare. Addit Pythagoram incentione modi Phrygii incitatum adolescentem patria barbarum, quippe Taurominitanum, vino temulentum, ira furentem, cum jam aedibus amicae, quae rivalem admiserat, ignem admovere tentaret, tibicina jussa spondeos succinere ad sobriam mentem revocasse. Boetius refert juvenem Phrygio modo fuisse incitatum ac mutato modo ad se redisse nec exprimit, in quem modum sit mutatus Phrygius. M. Tullius, quem illic citat Boetius, neutrius meminit modi, tantum ait spondeorum incentione fuisse sedatum adolescentem. Si Timotheus Dorio modo concitabat Alexandrum ad bellum et hic adolescens ad expugnandam domum Phrygio fuit accensus, apparet modos hos non multum inter se discrepare. Lucianus Phrygio tribuit τὸ ἔνθεον, id est furorem, sed sacrum duntaxat. Hujus autem furoris Plato tria facit genera: unum, quod poetis immittant Musae, alterum, quod vatibus immittit Apollo, tertium, quod amantibus Cupido. Habet autem et Bacchus, et Mars furorem suum. Itaque juvenis ille triplici furore correptus insaniebat: Bacchi, Cupidinis et Martis. Pyrrichios autem ad praelium acuere alias docuimus, unde illud: πυρριχὴν βλέπειν, de trucibus et commotis. Pyrrichio autem contrarius est spondeus. Quod ni Boetius dixisset mutatum modum, probabile esse poterat eundem modum Phrygium et incitare pyrrichiis, et sedare spondeis. Et haud scio, an Boetius, cum ait immutatum modum, sentiat non mutatas harmonias, sed vocum celeritatem. Videtur locus proverbio, cum ad diversa transitur: veluti si quis de rhetorum praeceptis sermonem exorsus ad theologicam materiam digrediatur. Equidem arbitror veteres de generibus harmoniarum diversa tradidisse, quod ipsa mutatis gentium moribus pariter sint immutata. Priscorum enim Asianorum laudata est severitas, priusquam luxu effoeminarentur. Idem usu venit Laconibus, in quibus sunt Dores. Hinc illa mixturarum nomina: Ὑποδώριον, Μιξολύδιον, Ὑπερμιξολύδιον. Athenaeus Hypodorium modum putat eundem esse cum Aeolio, cui tribuit tumorem ac fastum et submolle quiddam. Quidam musices studiosi affirmant difficillimum esse transitum a Dorio ad Phrygium. Ostendimus et alias Phrygium melos σκολιόν appellatum et in funebribus naeniis adhiberi solitum. Quod si Dorius cantus Phrygio diversus est, utpote qui ad belli cupiditatem inflammet, consentaneum est illum pyrrichiis constitisse, quandoquidem spondeo contrarius est pyrrichius. Verum de his harmoniarum generibus permulta Plato in libris De rep. Rursus in Lachete docet hanc esse vere Doricam cantionem et Graecam harmoniam, non Phrygiam neque Ionicam, neque Lydiam, si vita concordet cum oratione bona. Nonnulla Plutarchus in libro de Musica. Nos, quantum ad percipiendum adagii sensum sat est, attigimus. 1494. II, V, 94. A carcere Ἀπὸ βαλβίδος, id est a carcere (sive repagulo), id est, ab ipso rei principio. Sumptum a certaminibus equestribus, ubi cursus initium est a carceribus, id repagulis, finis meta. Itaque cum exorsum negotii significamus, ab ipsis carceribus dicimus, cum finem, ad metam usque: veluti si quis dicat foedum esse, si quis artifex ab ipso statim carcere peccet, aut neminem tam ignavum, qui non ἀπὸ βαλβίδος strenuus esse videatur. Extat apud Aristophanem. Confine, quod alibi positum est: ἀπὸ γραμμῆς, id est A linea. 1495. II, V, 95. A coelo ad terram Ἀπὸ οὐρανοῦ μεχρὶ γῆς, id est a coelo ad terram, proverbialis figura perinde valens, quasi dicas quacumque de re: ab extremo initio usque ad supremum finem. Sic apud Plautum in Persa licitatori roganti, num ex puella quaedam scitari liceret, venditor, quantum vellet, percontari permittens A coelo, inquit, ad terram, quod lubet. 1496. II, V, 96. Mores amici noveris, non oderis Porphyrion in Horatium hunc versum proverbialem admonet fuisse: Mores amici noveris, non oderis. Eum nos inter Graecas sententias repertum restituimus. Est enim hujusmodi: Υίλου τρόπους γίνωσκε, μισήσῃς δὲ μή. Admonet in amicorum moribus quaedam vitia dissimulanda, sic ut intelligantur quidem, sed tamen tolerentur, ne severior et oculatior in observandis amici malis subvertas amicitiam. Atque id praecepti locum habebit in levioribus morbis, non in his, quae ad famam aut ingens periculum pertinent amicorum. Non nosse amici vitia est hominis parum deligentis, quos diligat; odisse parum civilis. Noscenda sunt, ut aut corrigas, aut certe minuas, at non sic, ut ob ea videaris amicum odisse, siquidem nulli futurus est amicus, qui nihil vitiorum in amico ferre possit. 1497. II, V, 97. Bithus contra Bacchium Bithus et Bacchius nobile par gladiatorum fuit, quorum mentionem Suetonius quoque fecit, pares arte, pares audacia. Proinde quoties duo aequaliter improbi contendunt inter sese, ita ut neuter alteri velit concedere, non intempestiviter dicemus, Bacchium cum Bitho commissum. Horatius in Sermonibus: Uti non/ Compositus melius cum Bitho Bacchius, Rupili Persiique parem inter ipsos improbitatem et maledicentiam significans. Quicquid insigniter improbum est et ad omnem contentionem paratum, gladiatorium appellamus: gladiatoria corporis firmitas, gladiatoria audacia, Gladiatoriis animis ad me affectant viam. Marcus Tullius in Philippicis Antonii fratrem aliquoties mirmyllonem appellat, ut in Philippica sexta: Etiam ne ab hoc mirmyllone Asiatico senatus mandata, legatorum verba audientur ? 1498. II, V, 98. Esernius cum Pacidiano Simile fuerit illud ex Lucilio: Esernius cum Pacidiano compositus. Erant et hi gladiatores per omnia pares longeque omnium nobilissimi. M. Tullius in libro De optimo oratorum genere: A me autem, quo maximis minima conferam, gladiatorum par nobilissimum inducitur: Aeschines tanquam Esernius, ut ait Lucilius, non spurcus homo, sed doctus et acer, cum Pacidiano hoc componitur, optimus longe post homines natos. Ejusmodi ferme spectaculum nobis exhibuerunt non sine magna omnium voluptate superioribus hisce diebus Londini apud Britannos duo theologi. Quorum alter erat magnus ille Standicis, Franciscanorum, quos conventuales vocant, in ea insula κορυφαῖος, homo mire vocalis, Scotista strenuus, animo intrepido, tum iis lateribus eaque corporis firmitate, ut vel triarius miles, vel gladiator esse posset, ni theologus esset; alter Italus ex eorum sodalitio, quos vulgus fratres Servitas appellat, ob id, ut accipio, quod, licet sint scarabeis nigriores, tamen uni Virgini Mariae serviant, neque cum Christo, neque cum quoquam alioqui divorum quicquam habeant commercii. Verum hic, ut fortassis eruditione non inferior erat, ita gladiatoriis illis dotibus longe impar, ut ego quidem sentio. Is ubi sese ex more sub quadragesimam sacram in Britanniam recepisset, quo declararet sese non omnino lusisse operam, quam theologicis litteris annos jam aliquot impenderat Lutetiae, conclusiones, ut vocant, aliquot proponere coepit inter eruditos disputandas, quarum pleraeque ad negotiatores pertinebant, excepta prima, quae ad divi Francisci contumeliam videbatur pertinere. Ea habebat hanc ferme sententiam: peccare Fratres Minores, si pecuniam accidpiant sive ipsi, sive per alios, et ex consequenti peccare, qui illis pecuniam darent, quod quisquis ministraret occasionem peccandi, peccaret ipse quoque. Atque ut auderet homo peregrinus, haec perpulit occasio: Diversabatur hic Servita apud Augustinianos, qui se vocant eremitas, κατ’ἀντίφρασιν, opinor. Ii Londini non mediocrem quaestum faciunt ex negotiatoribus, praesertim Italis, et ob id invisi Minoritis. Standicius igitur, quo quaestum illum ad suos averteret, in concione monuit populum etiam atque etiam, viderent, quibus confiterentur: nam duobus tantum ordinibus a pontifice datum jus audiendi peccata quorumlibet, nimirum Minoritis et Jacobitis. Haec quoniam ad famem vocare videretur reliquos ordines, inito consilio subornarunt Servitam, qui tam capitalem injuriam thematiis ulcisceretur, quod linguae Britannicae rudis loqui populo non posset. Affiguntur igitur omnibus templis et angulis conclusiones, ad quibus dicere coeperam. Hujus rumor paulatim, ut fit, sparsus cum ad Standicianas aureis pervenisset, ibi vir pius excelsique animi se dignas iras animo concipit. Minatur dira et omnino res ad magnam aliquam tragoediam spectare videbatur, ni deus aliquis ἀπὸ μηχανῆς intervenisset. Intelligebat enim vir sapiens rem ad Saguntinam famem spectare, si ejusmodi propositio vel audita fuisset publice. Et inter ipso sis sanctissimus habetur, quisquis nummorum quam plurimum possidet. Quid multa ? Coactus est Servita adire hominem, quo se purgaret et illius placaret animum. Ibat homo gravate, territabant enim hospitem complures, quod dictitarent Standicium hominem esse virulentum, clamosum, bilis immodicae; tum apud promiscuam plebem, puta naviculatores, aurigas et calcearios, veteramentarios, fullones aliosque id genus proceres, esse aliquid; deinde tanto animi robore, ut unus adversus universam Britannorum ecclesiam immunitatis causam fortissime sustinuerit, ob id sacerdotibus et episcopis omnibus invisus ac bonae plebis parti, quae clericis bene vult. Ut coram ventum est, Servita, quoniam non theologiam modo, verumetiam rhetoricen attigerat, hoc exordio aggressus hominem sibi conciliare: Egregie pater, inquit, haud sane volens huc venio, quod audiam a plerisque te esse impotenter iracundum et, si quibusdam credendum est, etiam furiosum. Atque hactenus μάλα ἐντέχνως captata benevolentia rem paucis subjecit: Attamen, inquit, quoniam hi patres id tantopere a me contenderunt, adsum auditurus, si quid velis. Hic alter protinus magnis conviciis debacchari in hominem: conclusionem esse scandalosam, offensivam piarum aurium, haeresim sapientem, irreventialem in seraphicum ordinem divi Francisci; ipsum mox poenas daturum, ni eam recantet. Contra Servita, ut fortem virum decuit, respondit se disputandam proposuisse, non recantandam. Ad tam impiam vocem supra modum commotus Standicis jubet hominem paulisper operiri ac sese proripit intro. Servita ne hic quidem obtemperans tanto viro coeperat jam abire, at ille mox accitis satellitibus aliquot suis cucullatis (habet enim permultos, nec minus robustos, nec minus audaces regiis) abeuntem assecutus, correptum pedibus, ceu Cacum qumpiam, introrsum trahit. Ibi Servita destitutus et extrema metuens, quod in deploratis rebus fieri solet, Jesum implorat, Jesum, Jesum, quanta potest voce identidem exclamans. Nusquam erat Jesus inter Franciscanos, sed trahebatur interim miser. Verum e vicino ad Jesu nomen exciti quidam opifices cementarii cum saxis et instrumentis suis accurrebant et hominem e satellitum illorum manibus eripuerunt. Atque hic illius fabulae primus actus. Proximus autem magnis utrinque conviciis actus est, utriusque partis ducibus passim quiritantibus apud suam factionem. Servita votivam etiam tabellam Jesu Servatori suspendisse dicitur, argumento coloribus expresso et asscripto epigrammate. Jam fabula cito populum pervagata ad cardinalis etiam aures, qui ejus regni praeses ac judex est, penetrarat. Is, ut est festivo ingenio, ratus spectaculum haud injucundum, ambos apud se sisti jubet. Accusat Standicius fortiter, Servita ganviter defendit. Cardinalis proninciat, quandoquidem scholastica disputabilique esset propositio, uti mox a pasca, Jovis die, publice disputarent in aede divi Pauli (id templum ejus insulae celeberrimum). Neutra pars pugnam detrectat. Adornant sese duces, apparant sese milites, affiguntur valvis, compitis ac palis omnibus conclusiones, concurritur et e longinquo ad hoc spectaculi. Diversa hominum studia, sed omnium aequa expectatio. Ne longum faciam, aderat dies pugnae destinatus, doctis atque indoctis differta omnia. Et ecce quorundam opera factul est, ut a rege per cardinalem interdictum exiret, ne quid ageretur. Ibi Standicius, quo gloriam eam in se derivaret, dimissis aliquot e suis spargit per omnem populum Servitam supplicem sibi ad genua accidisse deprecatumque, ne disputatio procederet. Jamque id plerisque persuasum erat, cum alter hospes Anglice nesciret, nisi nescio quis deus Servitae in mentem misisset quiddam. Is enim conscenso suggestu sic multitudinem est allocutus: Doctissiimi doctores vosque, caeteri praestantissimi viri ! Erat hodie futura dispositio, sed reverendissimus cardinalis ob justas causas jussit supersedere. Ne quid frustra expectetis. Minores, ubi vident tantam gloriae praedam sibi e manibus eripi, adoriuntur hominem, etiam in medio templo dilaniaturi, ni providens cardinalis illi custodes aliquot suae familiae notos adjunxisset. Minores igitur, quod illic solum livebat, motis capitibus multa procul minati, rursus ad cardinalem magnis clamoribus Servitam accusant, qui contra regium interdictum ausus sit apud populum testari se paratum ad defendendam conclusionem tam impiam. Jubetur utraque pars adesse. Standicius praeter satellites suos etiam puerum cucullatum adduxerat, jam tum Scotissantem. Tanti refert a teneris recte institui ! Eum, dum per diversa atria ad cardinalis adytum penetrat, ostentat magnatibus aulicis, na mille plerisque notus est magnis quam charus. Affirmat fore, ut puer ille Servitam conficiat proteratque. Ventum est. Agit Standicius, ut puer cum illo commitatur. At negat cardinalis decorum, si cum homine graduato, ut vocant, puer committeretur. Nam Servita theolohiae bacalaureus erat, currens an sedens, formatus an mox formandus, incertum. Objectus est igitur Minorita quispiam, sed Italus Italo, ut cornis cornici configeret oculos. Docti aliquot et proceres arrectis auribus circumstant. Ibi Minorita porrecto brachio: Tun, inquit, ais peccare Minores, si tractent pecuniam ? Aio. Negas pontificem posse indulgere, ut liceat ? Haud nego. At nobis indulsit. Credo. Licet igitur. Haud repugno. Mentitur igitur tua conclusio. Hoc telum sic elusit Servita: Mea, inquit, conclusio de Minoribus pronunciat. Illis non licet. Vobis, qui Minores non estis, licet. Imo, inquit alter, bulla pontificia nos Minores vocat. Vocat, ait Servita, sed addit conventuales. Sic enim Minores conventuales Minores sunt, ut homo mortuus est homo. Hic cum obmutuisset Minorita, non enim expectarat eam solutionem, cardinalis admiratus dialecticum acumen arrisit bon insuaviter. Standicius, ubi videt primam coitionem parum feliciter procesisse, pise prodit in harenam ac vultu minaci et intento brachio Aio, inquit, te excommunicatum. Et mox neganti Est nobis, inquit, bulla pontificia, quae excommunicat omnes, qui dicere ausint Fratres Minores conventuales apud Anglos peccare, si recipiant pecuniam. Tu vidisti bullam et affirmas, ergo es excommunicatus. Hic plabe jam ἔμβροχος tenebatur Servita, nisi sic elapsus esset, ut diceret bullam loqui de Minoribus conventualibus, qui Minores non essent, suam conclusionem loqui de Minoribus absolute. Cardinalis, qui anima gratia magis quam serio haec ageret, sic utrunque dimisit, ut nondum satis liqueret, uter esset vir fortior. Servita Lutetiam repetiit, triumphum illic acturus. Standiciani contra apud suos jactitant illum a puero superatum, sic ut nihil haberet, qhod hisceret. Conclusio manet Oxoniae Cantabrigiaeque in scholis theologicis disputanda. Hoc spectaculi quoniam nobis vehementer jucundum fuit, volui tibi, optime lector, eam voluptatem communicare, ut hac amoenitate lectionis taedium levares. 1499. II, V, 99. Bis septem plagis polypus contusus Δὶς ἑπτὰ πληγαῖς πουλύπους πιλούμενος, id est Plagis adactus polypus quatuor decem, dici solitum, ubi quis multo tandem malo fit emendatior, quemadmodum accidit indomitis adulescentibus, qui plurimorum experientia malorum tandem cicurantur. Conveniet et in eos, qui duriore ingenio praediti non nisi gravibus suppliciis corriguntur.
