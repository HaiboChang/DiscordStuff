Idem commentario De comparatione terrestrium ac marinorum: Υέρε κινήσαντες τὴν ἀφ’ ἱερᾶς βραχέα περὶ θειότητος αὐτῶν καὶ μαντικῆς εἴπωμεν, id est Age moto talo a sacra linea paucis de divinitate eorum et divinatione dicamus. Rursum idem Adversus Colotam Epicureum: Εὐθὺς οὖν τὸν ἀφ’ ἱερᾶς κεκίνηκεν ὁ Κολώτης, id est Protinus igitur talum a sacra movit Colotes, hoc est statim id quod est gravissimum aggressus est, ut impugnaret Apollinis de Socrate judicium. Idem in vita Martii Coriolani de civitate Romana ob Coriolani minas perturbata: Ἄρα τὴν ἀφ’ ἱερᾶς ἀφῆκεν, id est Sublatam a sacra linea tesseram misit. Desperatis enim rebus ad deorum religiebat confugiebat supplicatum missis sacrificis, aedituis, initiatoribus, auguribus etc. Huc allusit Theocritus in Bucoliastis: Καὶ τὸν ἀπὸ γραμμᾶς κινεῖ λίθον, id est Atque a lineola lapidem movet, de quo nobis et alias facta mentio. 26. I, I, 26. Nudior leberide Γυμνότερος λεβηρίδος id est Nudior leberide, de vehementer tenuibus. Leberis enim serpentis exuvium significat, quo nihil potest esse inanius. Accidit autem hoc omnibus fere, quae cortice integuntur sed molliore velut stellioni, lacertae, praecipue serpentibus; atque haec ferme bis exuunt vere et autumno, praesertim vipera. Serpenti primum ab oculis incipit decedere pellis, ita ut obcaecari videatur iis, qui rem non intelligunt; atque una nocte et die senectus tota exuitur a capite usque ad caudam. Ex insectis rejuvenescunt silpha et culex eaque, quorum pennae vaginis obteguntur sicut scarabei, item locustae et cicadae. In genere marinorum exuit et cancer idque saepius anno. Atque hoc exuvium Graecis etiam σῦφαρ dicitur, cujus mira sentitur tum levitas tum siccitas universo humore in novum foetum consumpto. Auctor Aristoteles libro De natura animantium octavo. Ait Suidas Leberidem hominem fuisse supra modum pauperem, ita ut vulgari sermoni locum fecerit. Athenaeus in Dipnosophistis: Σαυτὸν ἀποφαίνεις κενώτερον λεβηρίδος, id est Ostendis teipsum inaniorem leberide. 27. Ι, I, 27. Qui quae vult dicit, quae non vult audiet Si dixeris quae vis, quae non vis audies. Divus Hieronymus in Rufinum nominatim proverbii loco citat: Nihilque super hoc audies, inquit, nisi illud e trivio: cum dixeris quae vis, audies quae non vis. Terentius in Andria: Si mihi pergit quae vult dicere, quae non vult audiet. Rursum in prologo Phormionis: Benedictis si certasset, audisset bene. Eodem allusit in prologo Andriae: Desinant Maledicere, malefacta ne noscant sua. Obscurius etiam in prologo Eunuchi: Tum si quis est, qui dictum in se inclementius Existimet esse, sic existimet, sciat Responsum non dictum esse, responsum enim vocat convicium convicio redditum. Sed hic locus admonet, ut quorundam errorem coarguam, qui in margine adscripserant me in his quae sequuntur legere, quia laesit prius: imo sic legebatur in vulgatis exemplaribus. Ego primus ex fide veterum restitui germanam lectionem, nimirum hanc: Quale sit, prius Qui bene vertendo et eas describendo male Ex Graecis bonis Latinas fecit non bonas, Idem Menandri Phasma nunc nuper dedit, ut quale sit idem valeat quod apud Graecos οἸον, apud Latinos velut aut quod genus sit quibus utimur exemplum proposituri. Meminerat enim de convicio regerendo, ejus mox subjicit exemplum, deinde prius respondet ad adverbium quod sequitur, nuper. Qui prius male verterat multas fabulas, quarum non meministis, idem nuper dedit ineptam fabulam Phasma, cujus potestis meminisse. Verum ut ad rem redeamus, primus hujus adagii pater Homerus fuisse videtur, apud quem hic versus est in Iliadis Τ: Ὁπποῖόν κ’ εἴπῃσθα ἔπος, τοῖόν κ’ ἐπακούσαις, id est Talia dicentur tibi, qualia dixeris ipse. Item Hesiodus libro, cui titulus Opera et dies: Εἰ δὲ κακόν τ’ εἴποις, τάχα κ’ αὐτὸς μεῖζον ἀκούσαις, id est Fors male dicenti dicentur plura vicissim. Rursus in eodem: Εἰ δὲ κεν ἄρχῃ Ἤ τι ἔπος εἰπὼν ἀποθύμιον ἠὲ καὶ ἔρξας, Δὶς τόσα τίννυσθαι μεμνημένος, id est Si quod prior ipse Aut verbum aut factum dicasve gerasve molestum, Ad te cum duplici rediturum foenore noris. Euripides in Alcestide: Εἰ δ’ ἡμᾶς κακῶς Ἐρεῖς, ἀκούσῃ πολλὰ κοὐ ψευδῆ κακά, id est Si dixeris nobis male, Mala invicem permulta nec falsa audies. Longe venustius idem extulit Sophocles citante Plutarcho: Υιλεῖ γὰρ γλῶτταν ἐκχέας μάτην Ἄκων ἀκούειν οὓς ἑκὼν εἴπῃ λόγους, id est Etenim solet qui dicta temere jecerit, Audire nolens verba, quae dixit volens. Refertur ex Sophocle: Υιλεῖ δὲ πολλὴν γλῶσσαν ἐκχέας μάτην Ἄκων ἀκούειν οὓς ἑκὼν εἷπεν κακῶς, id est Qui multa temere verba fudit, is solet Audire nolens quae volens dixit male. Quin etiam his nostris temporibus ejusmodi quiddam vulgo dictitant: Ut salutabis, ita et resalutaberis, hoc est ut tua fuerit oratio, ita tibi respondebitur. Plautus: Contumeliam si dices, audies. Caecilius in Chrysio apud Gellium: Audibis male, si male dicis mihi. Eodem pertinet Euripideum illud apud auctores passim obvium: Ἀχαλίνων στομάτων ἀνόμου τ’ ἀφροσύνης τὸ τέλος δυστυχία, id est Infrenis oris et iniquae vecordiae finis seu vectigal, calamitas. Celebratur et hoc inter Chilonis apophthegmata: Μὴ κακολογεῖν τοὺς πλησίον· εἰ δὲ μὴ, ἀκούσεσθαι ἐφ’ οἸς λυπήσεσθαι, id est Non esse maledicendum iis, quibuscum agimus; alioquin audituros, quae molestiam adferant. Huc arbitror adscribendum versiculum, quem Quintilianus ut vulgo jactatum citat: Nec male respondit, male enim prior ille rogarat. 28. I, I, 28. Sero sapiunt Phryges Hoc proverbium ex vetustissima tragoedia Livii Andronici mutuo sumptum est, quae inscribitur Equus Trojanus: Sero sapiunt Phryges. Usurpatur a Cicerone in Epistolis familiaribus: In equo, inquit, Trojano scis esse: sero sapiunt Phryges. Convenit in eos, quos stulte factorum sero poenitet. Siquidem Trojani tot jam acceptis cladibus vix decimo demum anno de restituenda Helena consultare coeperunt; quam si statim initio reposcenti Menelao reddidissent, innumerabilibus sese calamitatibus subduxissent. Euripides in Oreste: Ὀψέ γε φρονεῖς εὖ, τότε λιποῦσ’ αἰσχρῶς δόμους, id est At nunc profecto serius sapis bene, Cum tunc penates turpiter reliqueris. Nam verba sunt ad Helenam Electrae. Refertur et a Festo Pompeio proverbii titulo. Demades auctore Plutarcho dicere solebat Athenienses nunquam decernere pacem nisi pullis vestibus indutos, innuens eos bellandi cupidiores quam sat esset, nec nisi clade suorum admonitos de pace cogitare. At nos quanto sumus Atheniensibus vecordiores, qui ne tot quidem annorum malis docti bellum odimus nec de pace, quam inter Christianos perpetuam esse oportebat, tandem incipimus cogitare. 29. I, I, 29. Piscator ictus sapiet Eamdem habet sententiam illud apud Graecos celebratissimum: Ἁλιεὺς πληγεὶς νόον οἴσει, id est Piscator percussus sapiet Idque ferunt ab hujusmodi quodam eventu natum: Cum piscator quispiam piscibus, quos intra rete tenebat, manum admovisset atque a scorpio pisce feriretur, ictus, inquit, sapiam. Itaque suo malo doctus cavit in posterum. Plinius libro trigesimosecundo demonstrat id esse peculiare draconi et scorpio pisci, ut laedant aculeis, si manu tollantur. Zenodotus ait paroemiam extare apud Sophoclem. 30. I, I, 30. Factum stultus cognoscit Idem aliter effertur ab aliis: Ῥεχθὲν δέ τε νήπιος ἔγνω, id est Rem peractam stultus intellexit. Sumptum est autem ex Homero, qui pluribus locis hanc usurpavit sententiam. Ut in Iliados Π et Τ: Μήτε ἀντίος ἵστασ’ ἐμοῖο, Πρίν τι κακὸν παθέειν· Σεχθὲν δέ τε νήπιος ἔγνω, id est Mihi obvius ire caveto, prius quam Noxae aliquid capias; nam factum novit et excors. Huc allusit Euripides in Bacchis: Κακοῦ γὰρ ἐγγὺς ὥν ἐμάνθανεν, id est Nam didicit affinis malo, de Pentheo, qui sero nec nisi sua pernicie doctus coepit revereri Bacchum. Neque huic diversum est, quod admonet senarius ille inter Graecanicas sententias celebris: Ἡ δὲ μετάνοια γίγνετ’ ἀνθρώποις κρίσις, id est Tum judicant homines, ubi jam poenitet. Eodem pertinet Vergilianum illud: Discite justitiam moniti et non temnere divos. Item illud Demosthenicum: Non emo tanti poenitere. Unde perquam eleganter Fabius apud Titum Livium eventum stultorum magistrum appellat Nec eventus doceat hoc, inquiens, qui stultorum magister est, sed ratio. Plinius in Panegyrico, quem Trajano dixit, hujusmodi seram et infrugiferam prudentiam miseram vocat. Terror, inquit, et metus et misera illa ex periculis facta prudentia monebat, ut a republica (erat autem omnino nulla respublica) oculos, aures, animos averteremus. 31. I, I, 31. Malo accepto stultus sapit Paulo diversius extulit Hesiodus eandem tamen sententiam, cum ait in libro, cui titulus Opera et dies: Δίκη ὑπερύβριον ἴσχει Ἐς τέλος ἐξελθοῦσα· παθὼν δέ τε νήπιος ἔγνω, id est Tandem sua poena nocentem Consequitur passusque sapit tum denique stultus. Ad quam sententiam videtur alludere et Homerus in Iliados Χ: Ἵνα γνοίης ἀποτίνων, id est Uti tuo damno cognoscas. Plato in Symposio: Ἃ δὴ καί σοι λέγω, ὧ Ἀγάθων, μὴ ἐξαπατᾶσθαι ὑπὸ τούτου, ἀλλὰ ἀπὸ τῶν ἡμετέρων παθημάτων γνόντα εὐλαβηθῆναι, καὶ μὴ κατὰ τὴν παροιμίαν ὥσπερ νήπιον παθόντα γνῶναι, id est Quae sane tibi quoque dico, Agathon, ne ab hoc fallaris, sed, ex cognitis his, quae nobis acciderunt, caveas, nec juxta proverbium veluti stultus post acceptum malum sapias. Huc referendum et Plautinum illud in Mercatore: Feliciter is sapit, qui alieno periculo sapit. In eamdem sententiam Tibullus Elegiarum libro tertio: Felix quicunque dolore Alterius disces posse carere tuo. Huc alludunt et illae sero sapientium voces: Nunc scio quid sit amor. Nunc ego Et illam scelestam, et me miserum esse sentio. Ah, / vix tandem sensi stolidus. Videtur adagium ex illa vetustissima fabula manasse, de duobus fratribus Prometheo atque Epimetheo, quae quidem refertur apud Hesiodum ad hanc ferme sententiam: Jupiter iratus Prometheo propter ignem furto sublatum e coelo ac mortalibus redditum cupiensque illum simili retaliare dolo Vulcano negotium dat, ut e luto puellae simulachrum quanto maximo posset artificio fingat. Id simul atque factum est, singulos deos deasque monet, ut ei simulachro suas quisque dotes adjungerent; unde et virgini Pandorae nomen affictum apparet. Hanc igitur omnibus formae, cultus, ingenii linguaeque dotibus cumulatam Jupiter cum pyxide pulcherrima quidem illa, sed intus omne calamitatum genus occulente ad Prometheum mittit. Is recusato munere fratrem admonet ut, si quid muneris sese absente mitteretur, ne reciperet. Redit Pandora persuasoque Epimetheo pyxidem donat. Eam simul ac aperuisset evolantibusque morbis sensisset Jovis ἄδωρα δῶρα, sero nimirum sapere coepit. Ubi Hesiodus palam ad adagionem alludens ait: Αὐτὰρ ὁ δεξάμενος ὅτε δὴ κακὸν εἷχ’ ἐνόησεν, id est Accepit tactusque malo tum denique sensit. Idem significat in Theogonia. Haec, inquit, peperit Προμηθέα, Ποικίλον αἰολόμητιν, ἁμαρτίνοόν τ’ Ἐπιμηθέα, Prometheum vafrum nominans ac variis instructum consiliis, Epimetheum post erratum sapientem. Unde et Pindarus in Pythiis appellat illum ὀψίνοον quasi sero sapientem. Quod ipsa etiam indicant vocabula. Nam προμηθεύς Graecis eum significat, cui prius quam rem aggrediatur, suppetit consilium; ἐπιμηθεύς, cui re peracta tum demum consilium in mentem venit; προμηθεύεσθαι est consilio malis imminentibus occurrere. Lucianus in dialogo quodam ex comico quopiam citat hunc versiculum dictum in Cleonem, quod sero nec nisi confecto negotio saperet: Κλέων Προμηθεύς ἐστι μετὰ τὰ πράγματα, id est Rebus peractis est Cleon Prometheus. Idem in calce ejusdem dialogi: Ἐπεὶ τό γε μεθαβουλεύεσθαι Ἐπιμηθέως ἔργον, οὐ Προμηθέως ἐστίν, id est Nam illud quidem post rem consulere Epimethei est, non Promethei. Effertur etiam ad hunc modum paroemia: Παρὰ τὰ δεινὰ φρονιμώτερος, id est Post mala prudentior. Rursum hoc pacto: Ἐξ Ὠν ἔπαθες, ἔμαθες, id est, ut sententiam magis quam verba reddam, Quae nocent, docent. At multo consultius est alienis malis prudentiorem reddi juxta Graecam sententiam: Βλέπων πεπαίδευμ’ εἰς τὰ τῶν ἄλλων κακά, id est Aliena spectans doctus evasi mala. Circunfertur et illud nostrati vulgo jactatum: Mortaleis pudore et jactura doctiores evadere. 32. I, I, 32. Aliquid mali propter vicinum malum Lysimachus apud Plautum in Mercatore: Nunc ego verum esse illud verbum experior, Aliquid mali esse propter vicinum malum. Quibus ex Plauti verbis satis liquet hanc sententiam vulgari sermone fuisse celebratam. Eam Hesiodus eleganter expressit in opere, cui titulus Opera et dies: Ἐι γάρ τοι καὶ χρῆμ’ ἐγχώριον ἄλλο γένηται, Γείτονες ἄζωστοι ἔκιον, ζώσαντο δὲ πηοί. Πῆμα κακὸς γείτων ὅσσον τ’ ἀγαθὸς μέγ’ ὄνειαρ. Ἔμμορέ τοι τιμῆς ὅς τ’ ἔμμορε γείτονος ἐσθλοῦ. Οὐδ’ ἅν βοῦς ἀπόλοιτ’ εἰ μὴ γείτων κακὸς εἴη, id est Si qua domi inciderit tibi res, tunc ilico omissis Adsunt vicini zonis, cinguntur at ipsi Affines; noxa est vicinus ut improbus ingens, Contra ita maxima commoditas, si commodus adsit. Deest honor huic, bona quem vicinia deficit, at nec Intereat bos, ni vicinus ubi improbus adsit. Neque tantum inter privatos vicinos haec sententia locum habet, verumetiam experimentis observatum est populos a vicinis subversos. Quemadmodum Aetolis et Acarnanibus evenit, qui se mutuis cladibus everterunt, inter se finitimi. Item Carthaginensibus et Byontinis; quarum historiarum meminerunt Hesiodi interpretes. Huc videtur leviter allusisse Vergilius in Eclogis, cum ait: Nec mala vicini pecoris contagia laedent, et, Mantuae vae miserae nimium vicina Cremonae. Admonet autem paroemia, uti bonorum convictum et consuetudinem expetamus, a malis nos quammaxime possumus abducamus. Proinde scitum est illud Themistoclis apud Plutarchum, qui cum praedium quoddam venderet, hoc quoque praeconem addere jussit: Ὅτι καὶ ἀγαθοὺς ἔχει γείτονας, id est Quod vicinos etiam haberet bonos, quasi vicini commendatione futurum esset longe vendibilius. Neque multum abhorret hinc illud ejusdem Hesiodi carmen: Πολλάκι καὶ ξύμπασα πόλις κακοῦ ἀνδρὸς ἐπαυρεῖ, id est Saepe mali malefacta viri populus luit omnis. 33. I, I, 33. Manus manum fricat Socrates in Axiocho Platonis ait Prodico sophistae hunc Epicharmi comici versiculum semper in ore fuisse: Ἡ δὲ χεὶρ τὴν χεῖρα κνίζει, δός τι καὶ λάβοις τι, id est Affricat manum manus, da quiddam et aliquid accipe, videlicet hominis quaestum facete taxans, qui neminem gratis doceret et a quo se quoque quae tum dicturus esset, didicisse affirmabat, at ne id quidem gratuito, imo numerata mercede. Sententia digna tum homine Siculo tum vafro poeta; sic enim illum appellat Cicero. Monet autem neminem ferme mortalium inveniri, qui velit in quempiam beneficium collocare, a quo non speret aliquid emolumenti vicissim ad se rediturum, sed officium invitari officio, beneficium beneficio provocari. Idem adagium effertur et hoc pacto: Φεὶρ χεῖρα νίπτει, id est Manum manus lavat. Idem pollet utraque metaphora. Nam mutua commoditas est, quoties vel fricat vel abluit manus manum. Circunfertur inter Graecanicas sententias hujusmodi distichon: Ἀνὴρ γὰρ ἄνδρα καὶ πόλις σῴζει πόλιν. Φεὶρ χεῖρα νίπτει, δάκτυλός τε δάκτυλον, id est Urbs servat urbem, servat itidem vir virum. Manus manum, digitumque digitus abluit. Utitur eo et Seneca in ludicro libello de morte Claudii Caesaris. 34. I, I, 34. Gratia gratiam parit Eamdem sententiam Sophocles simpliciter extulit in Oedipeo Coloneo: Ἡ χάρις χάριν φέρει, id est Gratiam adfert gratia. Rursum apud eundem in Ajace Mastigophoro: Φάρις χάριν γάρ ἐστιν ἡ τίκτουσ’ ἀεί, id est Beneficium semper beneficium parit. Quod Hesiodus velut enarrans in primo Georgicôn: Σὸν φιλέοντα φιλεῖν καὶ τῷ προσιόντι προσεῖναι Καὶ δόμεν ὅς κεν δῷ, καὶ μὴ δόμεν ὅς κεν μὴ δῷ· Δώτῃ μέν τις ἔδωκεν, ἀδώτῃ δ’οὔτις ἔδωκεν, id est Aequum ut ametur amans, qui accedit jungitor illi, Da, tibi qui dederit, qui non dederit tibi, ne da, Danti aliquis dedit, at non danti non dedit ullus. Quibus significatur beneficium invitari beneficio et officium officio provocari. Euripides in Helena: Φάρις γὰρ ἀντὶ χάριτος ἐλθέτω, id est Beneficium beneficio respondeat. 35. I, I, 35. Par pari referre. Ἴσον ἴσῳ ἐπιφέρειν Terentius in Eunucho paroemiam usurpat superiori non admodum dissimilem: Par pari referto. Qua monemur, ut tales simus in alios, quales in nos illos experimur. Ac juxta Medeam Euripideam amicis simus amici, inimicis infesti, in perfidos perfidi, parcos parci, clamosos clamosi, impudentes improbi; denique utcunque meritum merito simili retaliemus. Idem in prologo Phormionis: Quod ab ipso allatum est, sibi id esse relatum putet. Non inconcinne tum quoque usurpaverimus, si quando verba verbis, blandicias blandiciis, promissa promissis pensamus. Huc pertinet illud non illepidum quod refert Aristoteles libro Moralium nono. Dionysius citharoedum accersiverat, ut sibi caneret in nuptiis, atque cum eo his pactus est legibus, ut quo doctius meliusque caneret, hoc copiosiorem ferret mercedem. Annixus est omni artificio citharoedus, uti quam scitissime caneret sperans amplissimum praemium. At postridie pactam mercedem reposcenti musico, qui conduxerat, ait jam persoluisse sese, quod esset pollicitus, nempe par pari retulisse proque voluptate reposuisse voluptatem, spem lucri significans, quae quidem hoc major fuerat, quo magis ex arte cantasset. Verum hoc loco negat philosophus par pari relatum, propterea quod alter id quod volebat accepit, alter eo quod expetebat frustratus est. Huc videtur respexisse Euripides, cum ait in Andromache: Σώφρων καθ’ ἡμᾶς σώφρον’ ἀντιλήψεται, Θυμούμενος δὲ τεύξεται θυμουμένων, id est Modestus in nos sentiet modestum item, Commotus autem nos reperiet concitos. Porro proverbium natum videri potest a compotationibus veterum Graecorum, apud quos aequalibus cyathis bibere mos erat. Archippus in Amphitryone secunda apud Athenaeum libro decimo: Σίς ἐκέρασε σφῶν, ὧ κακόδαιμον, ἴσον ἴσῳ; id est Quis par, sceleste, miscuit vobis pari ? Item Cratinus in Pytine: Σὸν δ’ ἴσον ἴσῳ φέροντ’ ἔγωγ’ ἐκτίσομαι, id est At par pari reddenti ego respondero. Item libro sexto: Οὐ διὰ τῶν ἐν τῆ Ῥώμῃ ἴσον ἴσῳ τὸν ἰχθὺν πωλούντων, id est Non per eos, qui Romae piscem vendunt parem pari, sentiens singulos pari precio aestimatos vendi. Erat haec vox ἴσον ἴσῳ solennis inter propinandum, ut ex eodem auctore facile liquet. Ea significabant aut pares esse cyathos aut tantundem additum aquae, quantum inesset vini. Hujus formae sunt illa: paria facere, pro pensare ex aequo, et parem calculum ponere. Plinius ad Flaccum: Accepi pulcherrimos turdos, cum quibus parem calculum ponere nec urbis copiis ex Laurentino nec maris jam turbidi tempestatibus possum. Marcus Tullius libro De Oratore ad Brutum par pari retulit ad schema rhetoricum, quo membra orationis pari syllabarum numerum sibi respondent. Nam, inquit, cum aut par pari refertur aut contrarium contrario opponitur aut quae similiter cadunt verba verbis comparantur, quicquid ita concluditur, plerunque fit ut numerose cadat. 36. I, I, 36. Eadem mensura Quod modo retulimus, videtur pariter et ad officii et ad injuriae retaliationem pertinere, verum ad beneficii pensationem magis referendum, quod ait Hesiodus: Αὐτῷ τῷ μέτρῳ καὶ λώϊον, αἴ κε δύνηαι, id est: Aut mensura eadem, aut melius quoque, si qua facultas. Quo docet, officium remetiendum esse eadem mensura, aut etiam copiosiore, si suppetat facultas, prorsumque hac parte imitandos esse foecundos agros, qui sementem depositam multo cum foenore reddere consueverunt. Citatur a Luciano proverbii vice in Imaginibus: Αὐτῷ μέτρῳ φασὶ ἥ καὶ λώϊον, id est, Eadem mensura, quod aiunt, aut melius. M. Tullius Epistolarum ad Atticum libro decimotertio: Ego autem me parabam ad id, quod ille mihi misisset, ut αὐτῷ τῷ μέτρῳ καὶ λώιον, si modo potuissem. Nam hoc etiam Hesiodus adscribit, αἴ κε δύνηαι. Hoc adagio non gravatus est uti praeceptor noster Christus in Evangelio, cum ait futurum, ut qua mensura fuerimus aliis emensi, eadem nobis alii remetiantur. Sic enim loquitur apud Matthaeum: Ἐν ᾧ γὰρ κρίματι κρίνετε, κριθήσεσθε, καὶ ἐν ᾧ μέτρῳ μετρεῖτε, μετρηθήσεται ὑμῖν, id est In quo judicio judicatis, in eo judicabimini, et qua mensura metimini aliis, illa remetientur vobis. 37. Ι, I, 37. Crassa Minerva. Pingui Minerva. Crassiore Musa Minerva juxta poetarum fabulas artibus atque ingeniis praesidet. Unde et illud fluxit: Invita Minerva. Praeterea illud Pingui seu crassa Minerva, quod quidem jam olim proverbii vice celebratur. Columella libro De re rustica duodecimo, capite primo: In hac autem, inquit, ruris disciplina non consideratur ejusmodi scrupulositas, sed quod dicitur, pingui Minerva, quantumvis utile continget villico tempestatis futurae praesagium. Idem in primi libri praefatione: Potest enim nec subtilissima, nec rursum, quod aiunt, pingui Minerva res agrestis administrari. Idem libro decimo. Nec tamen Hipparci subtilitas pinguioribus, ut aiunt, rusticorum litteris necessaria est. Dicitur pinguiore Minerva fieri, quod inconditius, simpliciusque quasique indoctius fit, non autem exquisita arte nec exactissima cura. Unde et Priapus ille, cum rem obscoenam, quam poterat urbanius per involucra verborum petere, nudis verbis rogat, Crassa, inquit, Minerva mea est. Et Horatius Philosophum describens non exactis illis Stoicorum rationibus atque argutiis instructum, sed veluti citra artem philosophiam moribus exprimentem neque tam disertum quam simplicem ac sincerum, Rusticus, inquit, anormis, sapiens crassaque Minerva. Aulus Gellius lib. XIV, ca. I: Nequaquam tamen id censebat in tam brevi exiguoque vitae spatio, quantovis hominis ingenio comprehendi posse et percipi, sed conjectari pauca quaedam et, ut verbo ipsius utar, παχύτερον, id est crassius et pingui Minerva. 38. Ι, I, 38. Crassiore Musa Παχυτέρᾳ μούση, id est Crassiore Musa. Eandem paroemiam sic extulit Quintilianus, Institutionum oratoriarum libro I: Libet propter quosdam imperitiores etiam crassiore, ut vocant, Musa dubitationem hujus utilitatis eximere. Invenitur aliquoties apud scriptores non inidoneos pinguiore formula pro eo, quod est: planius atque intelligibilius. Dictum est et Latine loqui pro eo, quod est: aperte et simpliciter. M. Tullius in Verrem: Latine me scitote, non accusatorie loqui. Idem in Philip.: Sed ut solent ii, qui plane et Latine loquuntur. In Priapeiis: Simplicius multo est, da paedicare, Latine Dicere. 39. I, I, 39. Rudius ac planius Inelegantius quidem est illud apud Graecos, sed idem tamen pollet: Ἀμαθέστερον καὶ σαφέστερον εἰπέ, quod apud eundem refertur Gellium. Nosti enim, inquit, credo, verbum illud vetus, et pervulgatum, Ἀμαθέστερον εἰπὲ καὶ σαφέστερον, id est Indoctius rudiusque quodammodo loquere et apertius ac clarius fare. Sumptum apparet ex Aristophanis comoedia, cui titulus Βάτραχοι, id est Ranae: Ἀμαθέστερόν πως εἰπὲ καὶ σαφέστερον, id est: Indoctius proloquitor atque clarius. Quo carmine Bacchus Euripidis obscuritatem taxat, qui nescio quid parum dilucide proposuerat. Suidas et interpres admonent subesse proverbium, quod hunc ad modum feratur: Σαφέστερόν κἀμαθέστερον φράσον, id est: Apertius mihi loquere atque indoctius. Suspicor inde sumptum, quod antiquitus illi σοφοί, quos vocant, soleant mysteria sapientiae quibusdam aenigmatum involucris data opera obtegere, videlicet ne prophana turba ac nondum philosophiae sacris initiata posset assequi. Quin et hodie nonnulli philosophiae ac theologiae professores, cum ea quandoque tradant, rem spinis quibusdam ac verborum portentis implicant et involvunt. Sic Plato numeris suis obscuravit suam philosophiam. Sic Aristoteles multa mathematicis collationibus reddidit obscuriora. 40. Ι, I, 40. Sus Minervam Tritissimum apud Latinos auctores adagium, Ὗς τὴν Ἀθηνᾶν, id est Sus Minervam, subaudiendum docet aut monet, dici solitum, quoties indoctus quispiam atque insulsus eum docere conatur, a quo sit ipse magis docendus aut, ut Festi Pompeii verbis utar, cum quis id docet alterum, cujus ipse est inscius. Propterea quod Minervae artium et ingeniorum, ut diximus, tutela tribuitur a poetis. Porro sue nullum aliud animal magis brutum magisque sordidum, ut quod stercoribus impense gaudeat vel ob jecoris magnitudinem, quae sedes est concupiscentiae ac libidinis, vel ob narium crassitudinem et olfactum hebetem, unde fit ut non offendatur foetore; tum adeo pronum, ciboque deditum, ut si forte sursum aspicere cogatur, protinus stupore sileat ob insolentiam, ut tradit Alexander Aphrodiseus. Nec est aliud magis indocile, proinde non ad usum aliquem, quemadmodum pecudes nonnullae, sed ad epulas duntaxat a natura donatum videtur. Cui rei testis est Plinius lib. viii, cap. li. Animalium, inquit, hoc maxime brutum animamque ei pro sale datam, non illepide existimabatur. Idem affirmat Varro libro De re rustica secundo, Suillum, inquit, pecus donatum a natura dicunt ad epulandum. Itaque his animam datam pro sale, quae servaret carnem. Atque haec quidem verba quid sibi velint explicat M. Tullius libro De finibus bonorum quinto, Etenim omnium rerum, inquit, quas et creat natura et tuetur, quae aut sine animo sunt aut non multo secus, eorum summum bonum in corpore est, ut non inscite illud dictum videatur in suem, animum illi pecudi datum pro sale, ne putresceret. Sunt autem bestiae, in quibus inest aliquid simile virtutis ut in leonibus, ut in canibus, ut in equis, in quibus non corporum solum ut in suibus, sed etiam animorum aliqua ex parte motus aliquos videmus. Aristoteles in Physiognomicis scribit exigua fronte homines indociles et ad disciplinas ienpros videri atque ad suum genus pertinere, tanquam a docilitate humanisque artibus longe omnium alienissimum. Nam reliqua ferme docilitatis esse capacia, unde nunc quoque vulgo insipidos istos et quasi ventri atque abdomini natos sues appellare consuevimus. Quin et Suetonius in catalogo illustrium grammaticorum refert Palaemonem arrogantia tanta fuisse, ut M. Varronem porcum appellaret, secum et natas et morituras litteras. Praeterea si quid indoctum atque illitteratum significare volumus, id ex hara profectum dicimus. Quemadmodum M. Tullius in Pisonem: Ex hara productae, non schola. Hinc igitur natum adagium Sus Minervam. L. Caesar apud Ciceronem libro de Oratore secundo, Sic ego, inquit, Crasso audiente primum loquar de facetii et docebo sus, ut aiunt, oratorem eum, quem cum Catulus nuper audisset, foenum alios aiebat esse oportere. Idem Cicero libro de Academicis quaestionibus primo: Nam et si non sus Minervam, ut aiunt, tamen inepte quisquis Minervam docet. Hieronymus in Rufinum: Praetermitto Graecos, quorum tu jactas scientiam. et dum peregrina sectaris, pene tui sermonis oblitus es, ne vetere proverbio Sus Minervam docere videatur. Usurpat idem verbis commutatis in epistola ad Marcellam, cujus initium Mensuram charitas non habet. M. Varro et Evemerus adagium ad fabulas retulerunt, id quod ex Pompeii verbis licet conjicere. Quam rem, inquit, in medio, quod aiunt, positam ineptis μύθοις involuere maluerunt, quam simpliciter referre. Celebratur a multis Demosthenis scomma, qui cum Demades vociferaretur in eum: Δημοσθένης ἐμὲ βούλεται διορθοῦν, ἡ ὗς τὴν Ἀθηνᾶν, id est Demosthenes vult me corrigere, sus Minervam, respondit: Αὕτη μέντοι πέρυσιν ἡ Ἀθηνᾶ μοιχεύουσα εἰλήφθη, id est Atqui nuper haec Minerva in adulterio fuit deprehensa. Dictum allusit ad Minervam virginem. 41. Ι, I, 41. Sus cum Minerva certamen suscepit Cum hoc aut idem aut certe quam maxime finitimum, quod apud Theocritum legitur in Hodoeporis: Ὗς ποτ’ Ἀθηναίαν ἔριν ἤρισε, id est Cum diva est ausus sus decertare Minerva. Quoties indocti stolidique et depugnare parati non verentur summos in omni doctrina viros in certamen litterarium provocare. Theocriti enarrator sic efferri vulgo παροιμίαν scribit: Ὗς ὥν πρὸς Ἀθήνην ἐρίζεις, id est Sus cum sis, cum Minerva contendis. Scholiastes nescio quis addit eos ἐρίζειν dici, qui verbis certant, ἐρείδειν, qui factis, quo magis ridiculum est, si sus indocilis certet cum Minerva disciplinarum praeside. 42. Ι, I, 42. Invita Minerva Latinis et illud est celebratissimum: Invita Minerva, pro eo quod est: refragante ingenio, repugnante natura, non favente coelo. Cicero in Officiis: Invita, ut aiunt, Minerva. Idem libro Epistolarum familiarium duodecimo: Quinquatribus frequenti senatu causam tuam egi non invita Minerva. Rursum ejusdem operis libro tertio: Idque quoniam tu ita vis, puta me non invita Minerva facturum. Horatius: Tu nihil invita dices, faciesve Minerva. Huc allusit Seneca, cum dixit: Male respondere coacta ingenia. 42. Ι, I, 42. Abiit et taurus in silvam Ἔβα καὶ ταῦρος ἀν’ ὕλαν, id est Abiit et taurus in silvam. Pastorale proverbium, allegoria subturpicula, significans divortium ac neglectum veteris amicae. Tametsi licebit in usum verecundiorem trahere hoc modo, si per jocum accommodabitur ad eos, qui pristinos amicos negligere videntur et a familiarium congerronumque grege desuescere. Aut in illos etiam, qui a solitis desciscunt studiis diversumque vitae sequuntur institutum. Theocritus in Idyllio, cui titulus est Theonycho, nominatim etiam proverbii vice refert: Αἷνός θην λέγεταί τις ἔβα καὶ ταῦρος ἀν’ ὕλαν, id est Fertur et hoc olim in silvam secedere taurum. Queritur autem amans se jam pridem ab amica relictum plurimumque jam esse temporis ostendit, quod Cynisca, id est, Catella, nam id erat nomen puellae, sese Lyco quodam oblectet neque omnino curet ad pristinam redire consuetudinem, non magis quam tauri, qui et ipsi nonnunquam a vaccarum armentis secedunt et aut reliquis aggregantur tauris aut solitarii per nemora vagantur nullo foeminarum desiderio tacti. Eum secessum eumque vaccarum neglectum quasique divortium, pastores peculiari verbo vocant ἀτιμαγελεῖν, voce nimirum composita ἐκ τοῦ ἀτιμεῖν, τὸ ἀτιμάζειν καὶ καταφρονεῖν, quod est despicere negligereque ac pro nihilo ducere, et ἐκ τοῦ ἀγέλη, quod armentum sonat. Ac tum ἀτιμαγελεῖν, dicuntur tauri, cum segregati a vaccarum commercio adeo non curant illas, ut non modo coitum non appetant, sed ne pascuis quidem iisdem uti velint. Hunc animantis morem simulque vocem ipsam ei tributam rei demonstrat Aristoteles libro De natura animalium sexto his verbis: Ὁ δὲ ταῦρος ὅταν ὥρα τῆς ὀχείας ᾖ, τότε γίνεται σύννομος καὶ μάχεται τοῖς ἄλλοις. Σὸν δὲ πρότερον χρόνον μετ’ ἀλλήλων εἰσίν, ὃ καλεῖται ἀτιμαγελεῖν. Πολλάκις γὰρ οἵ γε ἐν τῆ Ἠπείρῳ, οὐ φαίνονται τριῶν μηνῶν· ὅλως δὲ τὰ ἄγρια πάντα ἥ τὰ πλεῖστα οὐ συννέμονται ταῖς θηλείαις πρὸ τῆς ὥρας τοῦ ὀχεύειν. Ea verba nos appendemus magis quam annumerabimus hoc modo: At taurus, cum tempus coitus adfuerit, tum demum incipit communibus cum vaccis pascuis uti cumque reliquis tauris dimicat. Nam ante id temporis inter sese pascuntur, quod quidem appellant ἀτιμαγελεῖν. Sane qui sunt in Epiro provincia tauri, saepenumero trium mensium spacio non apparent; porro fera animantia aut omnia aut certe pleraque ante tempus coeundi non aggregantur ad communes cum foeminis pascuas. Illud admonitu dignum mihi visum est in versione Theodori Gazae pro Graeca voce ἀτιμαγελεῖν, quam Romana lingua nullo pacto reddere potest, scriptum esse coarmentari. Idque verbi doctis etiam viris non parum caliginis offudit, ita ut depravatum apud Aristotelem locum existiment, commutataque lectione longe diversum sensum inducant putentque Theodorum in transferendo non mediocriter hallucinatum. At ego tota re diligentius pensiculata videre videor Aristotelicorum verborum sententiam citra ullius vocis commutationem adamussim quadrare: videlicet taurum aggregari cum vaccis et in iisdem versari pascuis appetente coitus tempore eumque non convenire cum reliquis taurorum armentis, sed bellum cum aliis gerere, reliquis autem temporibus tauros cum tauris socialiter iisdem uti pascuis neque foeminarum convictum sequi, sed inter sese agere, quod idem accidat in feris ferme omnibus. Hanc autem taurorum cum tauris societatem neglectis vaccarum armentis vocari ἀτιμαγελεῖν. Quaeso quid hic scrupuli, cur Aristotelicam lectionem mutandam existimemus, nisi si quid offendit mutatus numerus in ταῦρος et εἰσίν, id quod Aristoteli praesertim eo in opere pene familiare deprehenditur. Dictionem autem illam coarmentari non germanam sed supposititiam esse dubium non est, et aut librariorum incuria aut alicujus parum eruditi temeritate inductuam. Suspicor enim legendum vel dearmentari vel abarmentari. Neque enim adduci possum, ut credam Theodorum hominem tam in omni doctrinae genere absolutum fuisse lapsum praesertim in voce neque magnopere prodigiosa nec inusitata Graecis auctoribus, utpote cujus vim vel ipsa statim indicat etymologia, praeterea quae apud Theocritum auctorem usqueadeo notum vulgatumque legatur ἐν Νομεῖ ἥ Βωκόλοις, id est in Pastore sive Bubulcis: Φοἵ μὲν ἁμᾶ βόσκοιντο καὶ ἐν φύλλοισι πλανῷντο Οὐδὲν ἀτιμαγελεῦντες, id est Atque hi pascuntur simul inque comantibus herbis Errant et non ulla gregis divortia quaerunt. Ad haec Suidas ostendit ταῦρον ἀτιμάγελον appellatum τὸν τῆς ἀγέλης καταφρονοῦντα, id est qui negligeret armentum. Huc mihi videtur nonnihil allusisse Virgilius in Sileno: Ah virgo infelix, tu nunc in montibus erras. Ille latus niveum molli fultus hyacintho Ilice sub nigra pallentes ruminat herbas Aut aliquam in magno sequitur grege. Claudite, nymphae, Dictaeae nymphae, nemorum jam claudite saltus. Si qua forte ferant oculis sese obvia nostris Errabunda bovis vestigia; forsitan illum Aut herba captum viridi aut armenta secutum Perducant aliquae stabula ad Gortynia vaccae. Cum enim ait, Ille latus niveum molli fultus hyacintho Ilice sub nigra pallentes ruminat herbas, taurum innuit ἀτιμάγελον. Item cum ait: Errabunda bovis vestigia. Significat autem poeta taurum, quem adamabat Pasiphae, aut prorsus ἀτιμαγελεῖν aut eatenus ἀτιμαγελεῖν, ut suo armento neglecto vaccas alias sequeretur. Porro de pugna taurorum inter ipsos coitus tempore meminit idem Maro libro Georgicôn tertio: Nec mos bellantes una stabulare, sed alter Victus abit longeque ignotis exulat oris Multa gemens ignominias plagasque superbi Victoris, tum quos amisit inultus amores, Et stabula aspectans regnis excessit avitis. Equidem arbitror hanc ipsam vocem, si deflectatur alio, proverbialem esse, quemadmodum sunt et illae καπροῦν et ἱππομανεῖν, ad eamque potissimum respexisse Theocritum, cum ait proverbio dici: Ἔβα καὶ ταῦρος ἀν’ ὕλαν. Scholia quae feruntur in Theocritum, habent ἔβα κεν ταῦρος pro καὶ conjunctione copulativa mutata κεν expletiva; addunt esse proverbium de his dici solitum, qui abessent non reversuri. Taurus enim si semel aufugerit in silvam, capi non potest. Unde non inconcinne quis dixerit maritum diutius ab uxore secubantem ἀτιμαγελεῖν et eum, qui familiares desierit invisere, ἀτιμαγελεῖν, et qui diutius a Musis ac librorum abstinuerit contubernio, ἀτιμαγελεῖν. Item qui a convictu hominum abhorreat secumque vivat, ἀτιμάγελον licebit appellare. Et qui a legitimo contubernio aberrarit secesseritque, non inepte dicetur ἀτιμαγελεῖν. Nec prorsus abhorret ab hac forma, quod est apud Aristophanem in Lysistrata: Οἴκοι δὲ ἀταυρώτη διάξω τὸν βίον, id est Domi absque Tauro coelibem vitam exigam. Sic enim significavit vitam coelibem foeminae negligentis taurum, id est maritum. Sic et Horatius: Pereat male quae te Lesbia quaerenti taurum monstravit inertem. 44. Ι, I, 44. Annus producit, non ager Ἔτος φέρει, οὐχὶ ἄρουσα, id est Annus producit segetem, non arvum. Hemistichion proverbiale quod refertur a Theophrasto libro De plantis octavo: Πρὸς αὔξησιν δὲ καὶ τροφὴν μέγιστα μὲν ἡ τοῦ ἀέρος κρᾶσις συμβάλλεται καὶ ὅλως ἡ τοῦ ἔτους κατάστασις. Εὐκαίρων γὰρ ὑδάτων καὶ εὐδιῶν καὶ χειμώνων γινομένων ἅπαντα εὔφορα καὶ πολύκαρπα, κἅν ἐν ἁλμώδεσι καὶ λεπτογείοις ᾖ. Διὸ καὶ παροιμιαζόμενοι λέγουσιν οὐκ ἄλλως, ὅτι ἔτος φέρει, οὐχὶ ἄρουρα. Μέγα δὲ καὶ αἱ χῶραι διαφέρουσιν, id est Ad incrementum autem alimentumque plurimum quidem coeli temperies et in totum anni conditio juvat. Etenim si imbres, serenitates et hiemes accidant opportunae, cuncta felicius atque uberius proveniunt, etiam in salsuginosis ac parum pinguibus agris. Unde non ab re est, quod proverbio dicunt annum producere fructum, non arvum. Veruntamen non parui refert, quae sit regionum ratio. Hic illud obiter admonendum duxi in impressis exemplaribus legi οὐ καλῶς, id est non recte, atque hoc ipsum, ut mea quidem est opinio, οὐ καλῶς, partim quod Theodorus Gaza verterit hoc loco non perperam, partim quod non perinde quadret ad Theophrasti sententiam. Nam is fatetur verum esse plurimum habere momenti coeli conditionem, id quod etiam proverbio testatum sit, quo non sine causa tota proventus ratio tribuitur aeri, tamen nonnihil etiam discriminis situm esse in ipso soli ingenio. Proinde legendum suspicor pro οὐ καλῶς, οὐκ ἄλλως, id est non temere. Quamquam equidem video et illud οὐ καλῶς utcumque posse defendi. Nimirum ut Theophrastus improbet vulgare dictum, quod coelo momentum omne tribuit, cum et a soli ratione magna pars pendeat. Mihi tamen superior lectio magis arridet, atque huic meae sententiae doctos calculum suum addituros existimo. Repetit idem adagium libro De causis plantarum tertio rationem reddens cur in frigidis pariter et calidis regionibus triticum proveniat, haud negans agri naturam nonnihil conferre ad fertilitatem, sed multo maximum momentum habere aerem circumfusum et cujusmodi coeli ventorumque temperies contingat, tum ad quos flatus oppositus sit ager. Meminit et Plutarchus in Symposiacis decade septima, problemate secundo. Porro si libebit usum proverbii dilatare, non intempestiviter accommodabitur in hanc sententiam, si quis dicat ad virtutem educationem longe plus adferre momenti quam genus, ac plane perparvi referre, quibus majoribus sis natus, sed multo maxime quibus rationibus educatus quibusque moribus sis institutus. Nam coelum velut educat quod progignit terra. Ad hoc adagii videtur allusisse Euripides in Hecuba, quam ita loquentem facit: Οὔκουν δεινόν, εἰ γῆ μέν κακὴ Συχοῦσα καιροῦ θεόθεν εὔσταχυν φέρει, Φρηστὴ δ’ ἁμαρτοῦσ’, Ὠν χρεὼν αὐτὴν τυχεῖν, Κακὸν δίδωσι καρπόν, ἀνθρῴποις δ’ ἀεὶ Ὁ μὲν πονηρὸς οὐδὲν ἄλλο, πλὴν κακός, Ὁ δ’ ἐσθλὸς ἐσθλός, οὐδὲ συμφορᾶς ὕπο Υύσιν διέφθειρ’, ἀλλὰ χρηστός ἐστ’ ἀεί. Ἆρ’ οἱ τεκόντες διαφέρουσιν ἥ τροφαί ; Ἔχει γέ τοι τι καὶ τὸ θρεφθῆναι καλῶς Δίδαξιν ἐσθλοῦ, id est Non novum ergo, si mala Favente coelo terra fert segetem bonam, Bona destituta, quibus opus fuerat, malum Fructum aedit. At mortalium quisquis malus Nil possit aliud esse quam semper malus, Frugi usque frugi. Sors nec ingenium viri Adversa vitiat, sed probus semper manet ? Utrum id parentum an educantium magis ? Recte educari scilicet nonnullam habet Doctrinam honesti. Videtur Hecuba plusculum tribuere geniturae quam institutioni miraturque proinde non idem evenire in mortalium moribus, quod in proventu segetum accidat. Porro quanto plus valeat institutio quam genus, Lycurgus eleganter ostendit prolatis apud multitudinem duobus canibus, quorum alter ingenerosa matre natus, propter institutionem gnaviter feram est insecutus, alter generosis ortus parentibus, quod institutus non esset, turpiter relicta fera ad odorem panis ac cibi restitit. 45. I, I, 45. In vado Metaphora proverbialis In vado esse pro eo, quod est: in tuto citraque discrimen, sumpta a natantibus aut navigantibus. Terentius: Omnis res in vado est. Plautus in Aulularia: Haec propemodum jam esse in vado salutis res videtur. Vadum autem est aquae fundus; in quo quisquis constiterit, is jam effugit periculum ne mergatur. 46. I, I, 46. In portu navigare Affinis est huic allegoria: Ἐν λιμένι πλεῖν, id est In portu navigare, qua significamus nos jam a periculo abesse. Propterea quod qui mediis adhuc in fluctibus navigant, hi ventorum et aestus arbitrio navigant. Contra qui jam intra portum sunt, nihil habent negotii cum undis ac ventis. Unde vulgatissima metaphora hominem, in cujus praesidio conquiescimus, portum appellamus. Et qui sese ad tranquillam tutamque aliquam vitae rationem traducunt, in portum se recipere dicuntur. Terentius in Andria: Nunc hujus periculo fit: Ego in portu navigo. Maro paulo diversius in Aeneidos libro septimo: Nunc mihi parta quies, omnisque in limine portus. 47. I, I, 47. Bos lassus fortius figit pedem Divus Hieronymus oppido quam elegans adagium usurpavit ad beatum Aurelium Augustinum scribens eumque deterrere cupiens, ne juvenis senem provocet. Propterea quod tardius quidem ad pugnam excitantur hi, qui jam sunt aetate quasi fessi, verum iidem gravius saeviunt atque urgent, si quando senilis illa virtus irritata recaluit: Memento, inquit, Daretis et Entelli et vulgaris proverbii, quod bos lassus fortius figat pedem. A veteri triturae more ductum apparet, cum circumactis a bubus super manipulos plaustris grana excutiebantur, partim a rotis in hoc armatis, partim a taurorum ungulis. Et lex illa Mosaica, quam citat apostolus Paulus ad Timotheum, vetat, ne bovi trituranti os obligetur. Itaque bos lassus, quoniam gravius figit pedem, magis est ad trituram idoneus. At non item equus ad cursum. Potest allusum videri et ad hoc, quod juvenes corporis agilitate praepollent, senes in stataria pugna ac viribus superiores sunt, id quod et Vergilius in Daretis et Entelli congressu declarat. Nec admodum hinc abludit illud, quod in Graecorum collectaneis positum reperio, Ἀτρέμας βοῦς, id est Lente bos, subaudiendum movet pedem. Nam sensim quidem movet, at gravius premit. 48. I, I, 48. Tota erras via Σῆ πάσῆ ὁδῷ ἀφαμαρτάνεσθαι, id est Tota aberrare via. Proverbium est in eos, qui vehementer aberrant. Terentius in Eunucho: Tota erras via. Translatum a viatoribus, qui nonnunquam ita solent aberrare a via, ut non sine dispendio quidem, tamen quo tendebant, perveniant; nonnunquam sic aberrant, ut longe divertant et in diversum tendant. Unde et exorbitare dicuntur, qui a vero aberrant. Aristoteles in Ethicis: Haud tota aberrant via. Idem Naturalium libro I scribit priscos illos philosophos, naturalium causarum scrutatores, exorbitasse ac velut e via depulsos prorsus aberrasse a vero. Sumptum est ex Aristophanis Pluto: Ἢ τῆς ὁδοῦ τὸ παράπαν ἡμαρτήκαμεν; id est Viane tota prorsus exerravimus ? Quinetiam hodie dictitant eos in via esse, qui recto consilio quippiam instituunt, extra viam, qui qua non oportet ratione rem aggrediuntur. Sunt ferme proverbiales et illae metaphorae doctis usitatissimae: Depellere a via, reducere in viam, monstrare viam, facere viam, sternere viam, aperite viam, praecludere viam, intercludere viam. Cicero in prima Philippica: Quod si putas, totam ignoras viam gloriae. Celebre habetur et illud apophthegma: Bene currant, sed extra viam Καλῶς μὲν τρέχουσιν, ἀλλ´ ἐκτὸς τῆς ὁδοῦ. 49. I, I, 49. Toto coelo errare Huic confine est, quod usurpat Macrobius Saturnalium libro tertio Nunquamne, inquit, Praetextate, tibi venit in mentem toto, ut aiunt, coelo errasse Vergilium ? Sumptum videtur ex Aristophanis Ranis: Εὐθὺς γὰρ ἡμάρτηκεν οὐράνιόν γ’ ὅσον. Ab Euripide dicitur in Aeschylum, qui plurimum errasset in his quae dixerat. Metaphora ducta vel a Phaethontis aut Cereris fabula, vel a navigantibus, qui coeli siderumque observatione cursum moderantur. Proinde naucleri, cum vehementer aberrant, in coeli parte longe diversa Cynosuram imaginantur nonnunquam totoque aberrant cursu. Nisi malumus coelum pro regione accipere velut Horatius: Coelum non animum mutant, qui trans mare currunt. 50. I, I, 50. Suo jumento sibi malum accersere Qui ipse sibi malorum est auctor, Suo jumento sibi malum accersere dicitur, tanquam suo sumptu suaque opera quasi suopte plaustro malorum sarcinam adportet sibi. Plautus in Amphitryone: Ipse homo sibi a me malam rem arcessit jumento suo. Sumpta metaphora a plaustris onerariis (nam id quoque significat jumentum, auctore Gellio, lib.XX, cap. I) aut certe ab animalibus tergo vectantibus onera. 51. I, I, 51. Suo sibi hunc jugulo gladio, suo telo Suo gladio suove telo jugulari dicitur, qui suis ipsius dictis revincitur aut qui suopte invento dolove capitur, denique in quem quocunque modo seu dictum seu factum retorquetur, quod ab ipso profectum sit, veluti si quis exemplo Protagorae antistrephon dilemma in eum, qui proposuerit, retorqueat aut si quemadmodum Phalaris Perillum mali tauri repertorem suo invento conficiat. Itaque in Adelphis Terentii Mitio senex fratris Demeae saevitiam increpans hujusmodi utitur sententia: Hoc unum affert vitii senecta, attentiores ad rem sumus quam oportet. Eandem Demea paulo post in fratrem retorquens, Postremo, inquit, non meum illud verbum facio, quod tu, Mitio, Bene et sapienter dixti dudum. Vitium commune omnium est, Quod nimium ad rem in senecta attenti sumus. Hanc maculam nos decet Effugere. Hac ratione cum Mitio constringeretur adigereturque, ut agrum, quem rogabatur, daret, tum Demea Suo, inquit, sibi hunc jugulo gladio. Translata metaphora ab his, qui in pugna suis ipsorum telis aliquoties confodiuntur. Plautus in Amphitryone: Atque hunc telo suo sibi, malitia sua, a foribus pellere. Cicero pro Cecinna: Aut tuo, quemadmodum dicitur, gladio aut nostro defensio tua conficiatur necesse est. Huc allusit Ovidius in Epistolis Heroidum: Remigiumque dedi, quo me fugiturus abires; Heu, patior telis vulnera facta meis. Eodem pertinent et illa Ciceronis: In tuum ipse mucronem incurras, necesse est. Rursum: Hic est defensionis tuae mucro; in eum incurrat oratio tua necesse est. Neque vehementer hinc abludit Livianum illud libro II de secundo bello Punico: Sentiebat Hannibal suis se artibus peti. Lucianus in Piscatoribus: Ὡς παρ’ ἡμῶν τὰ τοξεύματα, ὡς φής, λαβὼν καθ’ ἡμῶν ἐτόξευες, id est Quae quidem tela a nobis, uti fateris, sumpta adversus nos jaculatus es. Tradit Plutarchus Brasidam ducem educto e corpore telo eodem confodisse eum, qui miserat. Marius unus e triginta tyrannis a milite quodam interemptus narratur a Trebellio Pollione, qui adoriens dixerit: Hic est gladius, quem ipse fecisti; nam Marius ante imperium faber ferrarius fuerat et ejus militis opera in fabrili officina usus. Hunc igitur vere suo gladio dixeris jugulatum. 52. I, I, 52. Incidit in foveam quam fecit Idem pollet illud, quod in Odis Davidicis refertur psalmo VII: Λάκκον ὤρυξε καὶ ἀνέσκαψεν ἀυτὸν καὶ ἐμπεσεῖται εἰς βόθρον, ὃν εἰργάσατο, id est Lacum fodit et aperuit eum et incidet in foveam, quam fecit. Translatum vel ab his, qui foveis effossis aut reliquis id genus decipulis insidiantur feris, vel a bellis, in quibus aliquoties suffossis cuniculis hostis hostem captat. 53. I, I, 53. Suo ipsius laqueo captus est Nec aliud sibi vult quod apud eundem legitur psalmo nono: Ἐν παγίδι ταύτῃ ᾗ ἔκρυψαν, συνελήφθη ὁ ποὺς αὐτῶν, id est: In ipso laqueo, quem absconderant, comprehensus est pes eorum. Nota metaphora, nempe mutuo sumpta ab his, qui instructis pedicis avibus aut feris insidias tendunt. 54. I, I, 54. Hanc technam in teipsum struxisti Eandem sententiam aliter expressit Lucianus: Ὣστε τὸ σόφισμα κατὰ σαυτοῦ συντέθεικας, id est: Itaque commentum in tuum ipsius exitium reperisti. De haeredipeta, qui cum divitem ex asse haeredem scripsisset ac testamentum protulisset, quo divitem ad idem faciendum provocaret, tecti ruina subito oppressus est ac sua reliquit illi cujus facultatibus inhiarat. Utendum erit, cum dolus in alterum excogitatus in caput auctoris recidit, ita ut non raro consuevit accidere. 55. I, I, 55. Turdus ipse sibi malum cacat His simillimum est illud Graecorum adagium: Κίχλα χέξει αὑτῆ κακόν, id est: Turdus ipse sibi malum cacat. In eos dici solitum, qui sibiipsis ministrarent exitii causam. Siquidem viscum, auctore Plinio, non provenit Nisi maturatum in ventre acredditum per avium alvum, maxime palumbium ac turdorum. Cujus rei meminit et Servius in sextum Aeneidos. Aristoteles item libro De natura animantium nono tria turdorum genera facit, quorum primum ἰξοβόρον vocatum ait aut ut Athenaeus, ἰξοφάγον nimirum, quod visco vescatur. Quoniam autem visco capiuntur aves, ipsae sibi malum cacant videlicet. Plautus paulo diversius extulit: Ipsa, inquiens, sibi avis mortem creat. Quanquam equidem non dubitem affirmare a Plauto cacat, non creat, fuisse scriptum, deinde locum a quopiam semidocto et Graecanici proverbii ignaro depravatum supposita voce adulterina creat. Sophocles in Antigone: Ὅστις δ’ ἀνωφέλητα φυτεύει τέκνα, Σί τόνδ’ ἅν εἴποις ἄλλο πλὴν αὑτῷ πόνους Υῦσαι, πολὺν δὲ τοῖσιν ἐχθροῖσιν γέλων; Id est Inutiles quicunque liberos serit, Quid aliud hunc quam sibi creare dixeris Ipsi dolores atque risum malevolis ? In hos igitur quadrabit paroemia aut in eos, qui potentes sibi generos asciscunt, a quibus postea per vim opprimantur. 56. I, I, 56. Ipse sibi mali fontem reperit Extat item apud eosdem senarius proverbio celebratus: Αὐτὸς γὰρ εὗρε τοῦ κακοῦ τὴν πητύαν, id est: Ipsus mali sibi reperit coagulum. αut: Αὐτὸς εὗρε τοῦ κακοῦ πηγήν, id est: Ipse reperit mali fontem. Sic Aeschylus in Persis: Νῦν κακῶν ἔοικε πηγὴ πᾶσιν εὑρῆσθαι φίλοις, id est Mali fons est repertus, ut videtur omnibus. Versus est trochaicus. Sunt enim et perniciosi fontes, quorum aqua gustata mortem aut insaniam adferat; quos praestiterat non reperisse. 57. I, I, 57. Capra gladium Eodem ferme pertinet: Αἵξ μάχαιραν, id est Capra gladium, subaudi reperit. In eos dicitur, qui ipsi reperiunt quo pereant. Ortum est autem adagium ab hujusmodi quodam eventu. Olim cum Corinthii Junoni Acraeae (nam id illi cognomen) rem divinam facere pararent (hujus Junonis statuam aiunt a Medea positam fuisse) atque hi, qui ad praebendam hostiam erant conducti defosso sub terra cultro oblitos sese assimularent, capra pedibus excalpens eum eruit prodiditque itaque mactata est. Quidam sic efferunt paroemiam: Αἵξ δοῦσα τὴν μάχαιραν, id est: Capra cultrum praebens, quidam hoc pacto: Οἵς τὴν μάχαιραν, id est: Ovis cultrum. 58. I, I, 58. Cornix scorpium His confine est et illud: Κορώνη τὸν σκορπίον, id est: Cornix scorpium, subaudi rapuit. Quadrat in hos, qui parant eos laedere, unde tantundem mali sint vicissim accepturi. Quemadmodum cornix correpto scorpio arcuata illius cauda vulnus accepit letale periitque. Extat super hac re Graecum epigramma Archiae, quod non gravabor adscribere: Ἔν ποτε παμφαίνοντι μελάντερος αἰθέρι ναίων Σκορπίον ἐκ γαίης εἷδε θορόντα κόραξ. Ὃν μάρψας ὤρουσεν· ὁ δ’ ἀἹξαντος ἐπ’ οὖδας Οὐ βραδὺς εὐκέντρῳ πέζαν ἔτυψε βέλει Καὶ ζωῆς μιν ἄμερσεν. Ἴδ’ ὅσσον ἔτευχεν ἐπ’ ἄλλῳ, Ἐκ κείνου τλήμων αὐτὸς ἔδεκτο μόρον, id est: Scorpius e terra prorepserat idque vidente Corvo qui coelo victitat in liquido. Corripuit visum fugitque; sed hic ut humum ales Contigerat, telo mox ferit atque necat. Ecce tibi, quod in hunc avis insidiosa parabat, Inde sibi accivit ipsa necem misera. Atque id in rebus humanis frequenter usu venire solet, ut qui cepisse videatur, ipse captus sit. Quemadmodum et Horatius: Graecia capta ferum victorem cepit. 59. I, I, 59. Calidum prandium comedisti Huc alludere videtur et Plautinum illud: Calidum hodie prandium prandidisti, id est Fecisti quod tibi magno malo sit futurum. Ab his sumptum, qui se noxiis ac letiferis ingurgitant cibis, postea ventris tormina sensuri. 60. I, I, 60. Irritare crabrones Σὰς σφηκιὰς ἐρεθίζειν, id est Irritare crabrones. Ad hanc sententiam referendum est et illud, quod est apud Plautum in Amphitryone: Irritabis crabrones. Id dictum est a poeta in mulierum ingenium, quibus iratis si repugnes, magis provoces neque sine tuo malo discedas. Est autem crabro insecti genus, affine vespis, pertinacissimum aculeoque pestilentissimo. Siquidem refert Plinius Naturalis Historiae lib. XI, cap. XXI crabronum Ictus haud temere sine febri esse, additque traditum a quibusdam Ter novenis hujus animantis punctis interfici hominem. Aristoteles libro De partibus animalium nono praeter alia quae de crabronibus commemorat, illud quoque tradit, cum in apum genere quaedam aculeis careant ut fuci et reges, vespae quoque nonnullae sine aculeis inveniantur, nulli crabrones reperiuntur non armati aculeo. Quanquam de duce, num aculeatus sit, nonnihil addubitat. Utitur hoc adagio divus Hieronymus in quadam epistola. Eandem sententiam sic idem extulit Plautus mutata allegoria: Bacchae bacchanti si velis adversarier, Ex insana insaniorem facies, feriet saepius; Sin obsequaris, una te salvas plaga. Nam mos erat, uti Bacchanalia celebrantes obvios thyrsis ferirent. Aristophanes in Lysistrata, nam hoc titulo inscriptam comperi: Ἢν μή τις ὥσπερ σφηκιὰν βλίττῃ με κἀρεθίζῃ, id est Nisi si quis uti vesparium fraudet me stimuletque. Allusit huc opinor, qui scripsit epitaphium Archilochi poetae maledici: Ἠρέμα δὴ παράμειψον, ὁδοιπόρε, μή ποτε τοῦδε Κινήσῃς τύμβῳ σφῆκας ἐφεζομένους, id est: Ne fors crabrones qui huic insedere sepulchro Irrites, tacitum carpe, viator, iter. Xenophon libro IV indicat unde natum sit, nimirum ab his qui student eximere vespas ab antris suis: Ὁρῶ δ’ ἔγωγε, ἔφη, καὶ ὁπόσοι σφῆκας ἐξαιρεῖν βούλονται, ἐὰν μὲν ἐκθέοντας τοὺς σφῆκας πειρῶνται θηρᾶν, ὑπὸ πολλῶν τυπτομένους, id est Et ego, inquit, video etiam eos quicunque crabrones excipere volunt, siquidem evolantes conentur venari, a multis feriri crabronibus. 61. I, I, 61. Leonem stimulas Consimilem vim habet, quod a Diogeniano refertur: Σὸν λέοντα νύττεις, id est Leonem pungis seu vellicas. De his, qui potentem ac ferocem in suum ipsius exitium provocant atque extimulant. Notior est metaphora quam ut sit explicanda. 62. I, I, 62. Malum bene conditum ne moveris Idem pollet et illud: Μὴ κινεῖν κακὸν εὖ κείμενον, id est Ne moveris malum bene conditum sive quiescens. In eos, qui sua stultitia sibi turbas excitant aut qui mala jam tempore sepulta resuscitant renovantque. Proverbium retulisse videtur Theognis hoc versu: Πολλάκι γὰρ τὸ κακὸν κατακείμενον ἔνδον ἄμεινον, id est Nam persaepe malum praestat domi habere repostum. Huic simillimum est illud: sopitos suscitat ignes. 63. I, I, 63. Octipedem excitas Cratinus in Thrattis apud Suidam: Ὀκτώπουν ἀνεγείρεις, id est Octipedem excitas, nimirum scorpium, cui pedes sunt octo ac plerunque sub saxis abditus cubat, quem non nisi tuo periculo suscites propter venenum quod in cauda gestat. 64. I, I, 64. Movere Camarinam Κινεῖν τὴν Καμαρίνην, id est: Movere Camarinam, est sibiipsi malum accersere. Lucianus De apophrade: Ὁρᾶς, ὡς ἄμεινον ἦν σοι ἀκίνητον τὴν Καμάριναν ἐᾶν, id est Vides quanto satius tibi fuerit Camarinam immotam sinere. Unde natum sit adagium, Servius grammaticus explicat Vergilianum illum locum enarrans in tertio Aeneidos: Et fatis nunquam concessa moveri / apparet Camarina procul. Camarina, inquit, palus est juxta oppidum ejusdem nominis; quae cum olim siccata pestilentiam creasse, consuluerunt oraculum an penitus eam desiccare praestaret. Vetuit deus Camarinam moveri. At illi exiccarunt, non obtemperantes oraculo, et cessavit quidem pestilentia, sed per eam ingressis hostibus poenas dederunt neglecti oraculi. Eadem ferme commemorat et Suidas illud insuper addens quibusdam Camarinam esse fruticem, cujus ramos si quis commoveat quatiatque, tetrum quendam odorem aedere. Verum mihi superior sententia magis videtur ad veri similitudinem accedere. Meminit hujus adagii Stephanus quoque versu heroico effertque ad hunc modum: Μὴ κινεῖν Καμάριναν, ἀκίνητος γὰρ ἀμείνων, id est Ne moveas Camarinam, etenim non tangere praestat. Ait autem Camarinam oppidum et ejusdem nominis paludem esse in Sicilia. Meminit et Silius lib. XIV Maronem imitatus: Et cui non licitum fatis Camarina moveri. 65. I, I, 65. Anagyrim commoves Superiori neutiquam dissimile videtur illud apud Graecos celebratum: Ἀνάγυρον κινεῖς, id est: Anagyrum commoves. In eos, qui sibiipsis malorum auctores essent quique in suam ipsorum perniciem quempiam irritarent. Unde ducta sit paroemia, varie narratur ab auctoribus. Alii ad fruticis naturam referunt, cujus meminit in tertio libro Dioscorides, quem quidam magyrum, quidam anagyrum appellent, nonnulli acopon, medicamentis quidem efficacem, verum odore majorem in modum gravi, maxime si manu teratur; cujus fructus gustatus vehementem vomitum promovet. Unde vel ab odoris molestia, quae carpentem consequitur, adagium ductum videri potest, quandoquidem et acopi vocabulum indidem apparet repertum, vel a concitandi vomitus efficacia. Meminit hujus et Plinius libro vicesimoseptimo, capite quarto. Sunt qui dicant Anagyrum locum esse in Attica, quae ad tribum pertineat Erechtheidem auctore Stephano, ubi frutex quidam gravissimi odoris plurimus proveniat, ut anagyrum pro frutice non secus accipiamus quam anticyram pro elleboro. Rursum alii Anagyrum genium quendam existimant, qui propter violatum sacellum suum vicinos omnes funditus everterit. Atque hujus adagii mentionem fieri apud Aristophanem in Lysistrata. Et sane apud Aristophanem locus sic habet: Πόθεν εἰσίν; Ἀναγυρουντόθεν. Νὴ τὸν Δία, Ὁ γοῦν Ἀνάγυρός μοι κεκινῆσθαι δοκεῖ, id est Unde advenit ? Ab Anagyro: ergo per Jovem Anagyrus esse motus apparet mihi. Suidas hujusmodi ferme commemorat. Anagyrasion quendam genium fuisse (sic a loco quem diximus cognominatum), qui senem vicinum, quod lucum suum incidisset, hunc ad modum ultus sit. Senis concubinae insanum quendam amorem immisit in illius filium, quae cum adolescentis animum pellicere non posset, eum ultro apud patrem detulit, quod sese de stupro non desineret interpellare. Pater persuasus a muliere filium e tecto praecipitem dedit ac interemit. Deinde facti poenitens semetipsum laqueo praefocavit. Postremo mulier sese in puteum abjecit. Atque hujus fabulae citat auctorem Hieronymum, haud scio quem, in opere De tragoediarum scriptoribus. 66. I, I, 66. Capra contra sese cornua Ἡ Αἵξ καθ´ ἑαυτῆς τὰ κέρατα, id est: Capra contra semetipsam cornua. Ad superiorum classem pertinet ab apologo natum. Capra quaepiam cum esset jaculo vulnerata, circumspectans undenam id mali sibi evenisset, arcum contemplans caprinis cornibus compactum, dixit ad hunc modum: Καθ´ εμαυτῆς ἔφυσα τὰ κέρατα, id est: In meam ipsius perniciem produxi cornua. 67. I, I, 67. Atlas coelum Ἄτλας τὸν οὐρανόν, id est Atlas coelum, subaudiendum ὑπεδέξατο, id est suscepit. Dici solitum de his, qui sese magnis et molestis involvunt negotiis ipsique sibi malum accersunt. Nam hic coelum hospitio excepit. Deprehensus autem quod illi struxisset insidias, praeceps datus est in mare Atlanticum. Porro notior est quam ut hoc loco sit referenda de Atlande fabula coelum humeris et vertice sustinente. 68. I, I, 68. Deux ex improviso apparens Θεὸς ἀπὸ μηχανῆς ἐπιφανείς, id est Deus ex improviso apparens. In eos dicitur, quibus in rebus perplexis praeter spem exoritur aliquis, qui salutem adferat negotiique difficultatem expediat. Sumptum est a consuetudine tragoediarum, in quarum plerisque machinis quibusdam deus aliquis ostendebatur, idque non in scena ipsa, sed e sublimi, qui repente commutatis rebus fabulae finem imponeret. Id quod testatur et M. Tullius libro De natura deorum primo, ut cum sic ait: Quod quia quemadmodum natura efficere sine aliqua mente possit, non videtis, ut tragici poetae cum explicare argumenti exitum non potestis, confugitis ad deum, cujus operam profecto non desideraretis, si immensam et interminatam in omneis partes magnitudinem regionum videretis. Nec dubium est, quin Tullius imitatus hic sit illud ex Platonis Cratylo: Εἰ μὴ ἄρα δὴ ὥσπερ οἱ τραγῳδοποιοι, ἐπειδάν τι ἀπορῶσιν, ἐπὶ τὰς μηχανὰς ἀποφεύγουσι θεοὺς αἴροντες, id est Nisi sane quemadmodum tragoediarum scriptores, sicubi haeserint, ad machinas confugiunt deos sustollentes. Quem Platonis locum ob ignoratum proverbium Latinus interpres perperam aut certe obscure vertit. Nimirum hunc in modum: Nisi forte quemadmodum tragici, quoties ambigunt, commentitiis quibusdam machinamentis ad deos confugiunt. Ad eundem lapidem impegisse videtur, qui Lysandri vitam transtulit e Plutarcho. Cum enim Lysander instituisset innovare rempublicam perpenderetque negotium esse difficilius quam ut vulgaribus consiliis posset expediri, fecit quod poetae solent in tragoediis: fictοs oraculis ac deorum religione studuit quod constituerat efficere. Graeca sic habent: Ὥσπερ ἐν τραγῳδίᾳ μηχανὴν αἴρων πρὸς τοὺς πολίτας λόγια πυθόχρηστα καὶ χρησμοὺς συνετίθει καὶ κατεσκεύαζεν, id est Quemadmodum in tragoedia machinam tollens apud cives responsa velut a Pythio reddita et oracula componebat apparabatque. Idem subobscure, sed sane quam eleganter indicat Aristoteles libro Σῶν μετὰ τὰ φυσικά primo, Ἀναξαγόρας τε γάρ, inquiens, μηχανῆ χρῆται τῷ νῷ πρὸς τὴν κοσμοποιίαν. Ὅταν γὰρ ἀπορήσῃ διὰ τίνα αἰτίαν ἐξ ἀνάγκης ἐστί, τότε ἕλκει αὐτόν. Ἐν δὲ τοῖς ἄλλοις πάντα μᾶλλον αἰτιᾶται τῶν γινομένων ἥ νοῦν. Quae quidem verba sic licebit vertere: Nam Anaxagoras mente perinde quasi deo quopiam tragico, qui repente solet ostendi, utitur ad condendum mundum. Etenim cum haeret in explicanda causa, quare necessario sit, tum illam adducit. Porro reliquis in rebus, quidvis potius causam facit eorum quae fiunt quam mentem. Unde in Graecorum tragoediis illud pene solenne est: Πολλαὶ μορφαὶ τῶν δαιμονίων, id est Multae formae deorum, etc. Cum inducto numine fabulam explicant, veluti in Oreste Euripidis Apollo in mediis tumultibus apparens res turbatissimas subito componit. Hujus rei exemplum videtur ab Homero ductum, qui quemadmodum Iliados primo Palladem inducit, ut ferocientem Achillem compesceret, ita compluribus aliis locis numen aliquod allegat. Quod quidem Horatius in Arte poetica vetat in comoediis fieri, nisi rerum difficultas major sit quam ut possit humana ope explicari: Nec deus intersit, nisi dignus vindice nodus Inciderit. Qua ratione Plautus in Amphitryone Jovem induxit eoque tragicocomoediam vocat. Lucianus in Philopseude: Καὶ τοῦ λόγου θεὸν ἀπὸ μηχανῆς ἐπεισκληθῆναί μοι τοῦτον ᾤμην ἀπὸ τῆς τύχης, id est Ac juxta proverbium arbitrabar hunc mihi perinde quasi deum quempiam repente apparentem a fortuna fuisse adductum. Allusit eodem in libro De mercede servientibus: Οἰκεῖοι γὰρ τῆς τοιαύτης τραγῳδίας οὗτοί γε, ἤ τιν’ ἄλλον ἐκ μηχανῆς θεὸν ἐπὶ τῷ καρχησίῳ καθεζόμενον, id est Nam hi peculiariter a hujusmodi tragoediam pertinent; aut alium deum quempiam de repente exortum atque in antennis considentem. Huc respexit Euripides in Iphigenia Aulidensi: Θεὸς ἐγὼ πέφηνά σοι μέγιστος, id est Equidem deus tibi maximus apparui. Lucianus in Sectis: Ἐπιστάς, τὸ τῶν τραγῳδῶν τοῦτο, θεός ἐκ μηχανῆς ἐπιφανείς, id est Assistens juxta tragoedorum proverbium, deux ex improviso ostensus. Apud Athenaeum libro sexto lurconem quendam querentem facit poeta nescio quis, quod piscium venditores vix ostensos pisces statim subducerent: Καὶ θᾶττον ἀποπέμπουσι τοὺς ὠνημένους Ἀπὸ μηχανῆς πωλοῦντες ὥσπερ οἱ θεοί, id est Et venditos mox eximunt aspectui Venduntque tanquam e machina ritu deum. Proinde quoties salus ex insperato ostenditur, id deo solet ascribi. Ita Plinius libro vicesimoquinto: Quippe etiam in repertis alias invenit casus, alias, ut vere dixerim, deus. Idem libro vicesimoseptimo: Hic ergo casus, hic est ille, qui plurima invenit in vita deus. 69. I, I, 69. Homo homini deus Non admodum hinc abludit et illud: Ἄνθρωπος ἀνθρώπου δαιμόνιον, id est Homo homini deus, quod dici solet de eo, qui subitam atque insperatam attulit salutem aut qui magno quopiam beneficio juvit. Antiquitas, enim nihil aliud existimabat esse deum quam prodesse mortalibus. Unde frugum, vini, legum auctores, et quicunque ad vitae commoditatem aliquid attulisset, eos pro diis habebat antiquitas, adeo ut et beluas quasdam pro numinibus coluerit velut apud Aegyptios ciconiam, quod serpentes, qui certo anni tempore ex Arabicis paludibus subvolant, obviam profecta arcere conficereque credatur; apud Romanos anserem, quod Capitolinam arcem expergefactis clangore custodibus ab irruptione Gallorum servarit. Quod indicat M. Tullius, cum libro De natura deorum primo scribit: Concludam beluas a barbaris propter beneficium consecratas. Quin et auctore Prodico Cio corpora quaedam inanima pro diis habita sunt velut sol, luna, aqua, terra, quod ad vitam conducere viderentur quodque horum commoditate mortales majorem in modum delectarentur. Scythae, quemadmodum in Toxaride testatur Lucianus, per ventum et gladium tanquam per deos jurant, propterea quod ille spirandi sit auctor, hic mortis. Sed quoniam, ut inquit Cicero, plurima homini ab homine vel commoda vel incommoda solent oriri et dei proprium est vel servare vel benefacere, idcirco qui in gravi periculo succurit quive ingenti quopiam afficit beneficio, quoniam dei quasi vice fungitur ei cui prodest, deus dicitur extitisse. Huic adstipulatur illa solennis apus Homerum atque Hesiodum clausula, Θεοὶ δωτῆρες ἐάων, id est Dii bonorum largitores. Et quod ait Strabo libro decimo: Recte dictum est mortales tunc maxime deos imitari, cum benefici sunt. Idem libro decimoseptimo tradit Aegyptios quosdam duplicem facere deum: immortalem, qui rerum omnium sit auctor, et mortalem ignoti nominis; tum a quibus beneficio sint affecti, eos ferme pro diis colunt. Praeterea vulgo quoque qui in rebus perplexis ac desperatis aut ancipiti periculo servantur, a deo quopiam aiunt sese servatos. Horatius: Sic me servavit Apollo. Rursum in Odis, in bello per Mercurium et iterum arboris ictu sese Fauni ope servatum scribit. Eodem allusit Juvenalis, cum ait: Quadraginta tibi si quis deus aut similis diis Et melior fatis donaret homuncio. Item Vergilius in Tityro: O Meliboee, deus nobis haec otia fecit. Namque erit ille mihi semper deus: illius aram Saepe tener nostris ab ovilibus imbuet agnus. Deinde reddit causam, quare sit Caesarem loco numinis habiturus, beneficium subtexens: Ille meas errare boves, ut cernis, et ipsum Ludere quae vellem calamo permisit agresti. Plinius Secundus libro Naturalis historiae secundo manifestius Graecam παροιμίαν indicavit, sed tam impie sentiens de diis quam paulo post de animarum immortalitate deque corporum resurrectione desipienter. Nam cum et multitudinem deorum irrisisset et uni illi summo, quem aut mundum hunc aut naturam nescio quam esse putat, prorsus ademisset curam mortalium, Deus est, inquit, mortali juvare mortalem. Et haec ad aeternam gloriam via. Hac proceres iere Romani, hac nunc coelesti passu cum liberis suis vadit maximus omnis aevi rector Vespasianus Augustus fessis rebus subveniens. Hic est vetustissimus referendi bene merentibus gratiam mos, ut tales numinibus adscribant. Quippe et omnium aliorum nomina deorum, et quae supra siderum retuli, ex hominum nata sunt meritis. Hactenus Plinius. Ovidius: Conveniens homini est hominem servare voluptas Et melius nulla quaeritur arte favor. Plutarchus in commentario, quem inscripsit Adversus principem indoctum, negat deos hoc nomine felices esse, quod quam diutissime vivant, sed quod virtutis sint principes et auctores. Porro Paulus virtutum summam ad charitatem refert, charitatem autem in eo sitam, ut de quamplurimis quamoptime mereamur. Huc respexit Gregorius Nazianzenus in oratione De cura pauperum. Fias, inquit, erumnoso Deus misericordiam Dei imitando, nihil enim aeque divinum habet homo ac beneficentiam. Quanquam autem apud Christianos dei appellatio non est ulli mortalium vel per jocum communicanda, neque omnino tam insignis tamque foeda adulatio est in mores nostros recipienda, tamen fieri potest, ut hujus adagii sit usus neque improbus neque inconcinnus, si quis hoc modo dicat: Cum tantis malis premerer, ut nemo mortalium aut vellet aut posset opitulari, tu unus mihi praeter spem extitisti tuoque beneficio me non servasti modo periturum alioqui, verumetiam ornatiorem aliquanto fecisti quam antea fuerim, ut aut omnino nusquam aut in nobis certe duobus locum habeat vetus illud Graecorum adagium, ἄνθρωπος ἀνθρώπου δαιμόνιον. Aut hoc modo: Litteris debeo omnia, etiam vitam, sed ipsas tibi debeo litteras, qui mihi tua liberalitate suppeditas alisque otium meum. Quid autem est quod Graeci dicunt, ἄνθρωπος ἀνθρώπου δαιμόνιον, si hoc non est ?. Aut hoc pacto: Qui mediocri beneficio juvat, sit sane amicus, virumque arte sua singularique cura atque industria vitam jamjam fugientem retinet ac restituit, id quod utique facit medicus, quid aliud est quam quod Graeci dictitant, ἄνθρωπος ἀνθρώπου δαιμόνιον ? Aut sic: Eum in locum res erat deducta, ut ne ipsa quidem Salus posset auxiliari. Ibi tu mihi veluti praesens quoddam numen extitisti et mira celeritate depulsis incommodis in pristinum locum restituisti nec sperantem nec expectantem, ut intellegerem illud non temere dictum a Graecis, ἄνθρωπος ἀνθρώπου δαιμόνιον. Aut sic: In reliquis quidem rebus mihi semper amicissimus fuisti, in hac vero causa non amicissimus modo, verumetiam pene dixerim, quod Graeci dicunt, ἄνθρωπος ἀνθρώπου δαιμόνιον. 70. I, I, 70. Homo homini lupus Ἄνθρωπος ἀνθρώπου λύκος, id est Homo homini lupus. Superiori quasi diversum est ac velut hinc effictum videtur, quod usurpavit Plautus in Asinaria, Homo homini lupus. Quo monemur, ne quid fidamus homini ignoto, sed perinde atque a lupo caveamus: Lupus est (inquit) homo homini, non homo, qui qualis sit non novit. 71. I, I, 71. Coturnix Herculem Ὄρτυξ ἔσωσεν Ἡρακλῆν τὸν καρτερόν, id est Servavit Herculem coturnix strenuum. Senarius est Graecis proverbii vice celebratus, quem tamen Zenodotus negat apud ullum veterum scriptorum inveniri. Caeterum dici solitum de his, qui in periculo servati essent ab his, a quibus minime sperarant. Adagionis originem ad hujusmodi fabulam referunt: Cortunicem quandam Herculi in deliciis fuisse, cujus nidore cum viva incenderetur, ille mortuus sit in vitam restitutus. Meminit hujus fabulae Athenaeus quoque libro nono scribens: Herculem Jovis et Asteriae filium in Libyam proficiscentem a Typhone fuisse interemptum, revocatum autem in vitam odore coturnicis illi ab Iolao admotae, et ob eam causam Phoenices Herculi cortunice sacrificare. 72. I, I, 72. Genius malus Ei quod modo retulimus, Homo homini lupus, contrarium videtur Genius malus, quem Graeci dicunt ἀλάστορα. Quo nomine vocamus eos, quibus incommodorum nostrorum maximam partem acceptam ferimus, idque etiam hodie vulgato sermone. Sunt enim omnino quidem his aut illis ita inauspicari, ut tanquam fatum quoddam malum atque in perniciem illorum nati jure videri possint. Porro proverbium apparet e priscorum opinione profectum, qui singulis binos genios attribuunt, quos daemones vocant: neque hominibus modo, verumetiam locis atque aedibus, quorum alter perniciem nobis moliatur, alter juvare studeat, cujus sententiae fuit Empedocles citante Plutarcho de libello De animi tranquillitate. Quo pertinet illud Bruti, quod in ejus vita memorat idem Plutarchus. Nam Bruto cum dies ille fatalis immineret et in Asia nocte ferme intempesta ex more vigilaret in tabernaculo, lucerna jam emoriente, videre visus est personam quandam tragicam et humana specie majorem. Atque ille protinus, ut erat animo interrito, percontatus est, quisnam esset aut hominum aut deorum. Cui illa cum murmure: Tuus sum, Brute, genius malus; Philippis me videbis. Eadem itaque imago rursus apparuit confligenti Philippis, quae quidem illi pugna postrema fuit. Huic consimilem quandam fabulam idem refert de M. Antonio atque Augusto: videlicet hos reliquis quidem in rebus amanter summaque inter sese concordia agitasse, caeterum in ludis, quos ad aemulationem quandam aedebant, Octavium semper superiorem esse solitum. Eam rem Antonium non mediocriter discruciasse. Fuisse autem in Antoniano comitatu magum quempiam Aegyptium. Is seu quod vere nosset ejus fatum, seu quod ad gratiam Cleopatrae fingeret, eum admonuit ut a Caesare se quantum posset sejungeret, quod ipsius genius, alacer alioqui, genium illius reformidaret quoque propius accessisset, hoc humilior dejectiorque videretur. Testatur et Plato Socrati peculiarem quendam fuisse genium, de quo scripsit Apuleius et Plutarchus. De genio sensisse videtur Terentius, cum ait in Phormione: Mihi usu venit; hoc scio; Memini relinqui me deo irato meo. Quin et nostrates theologi veteres illos, opinor, secuti duos unicuique genios, quos angelos vocant, ab ipso protinus exordio vitae adscribunt: amicum, qui commoda nostra procuret, malum, qui modis omnibus in exitium nostrum immineat. Bonum genium explicat Naevius in Stalagmonis apud Donatum: A deo meo propicio meus homo est. Item Persius: Diis iratis genioque sinistro. Postremo proverbium resipiunt in genere omnia illa: Iratis diis, Propiciis diis. Terentius: Nescio, Nisi deos iratos fuisse mihi satis scio, qui auscultaverim ei Horatius in Sermonibus: Immeritusque laborat Iratis natus paries diis atque poetis. Idem rursum: Vertumnis, quotquot sunt, natus iniquis. Idem in Odis: Divis orte bonis, optime Romulae Custos gentis, abes. Homerus Iliados Ε: Θεός νύ τίς ἐστι κοτήεις, id est Deus quispiam iratus est. Et Vergilius: Diis equidem auspicibus reor et Junone secunda. Eodem pertinent et haec: Solus a diis diligere Antipho et dii nos respiciunt et modo Juppiter adsit et siquem numina laeva sinunt et dexter adsit Apollo atque id genus sexcenta passim apud poetas obvia. Erit autem venustius, si ad speciem descenderis ut: Hic scribit carmina Musis, quotquot sunt, iratis. Canit irato Apolline. Eam causam egit ineptissime planeque irata Suadela. Marte sinistro pugnavimus. Neptuno propicio navigavimus. Mercurio, opinor, irato cum hoc veteratore sum pactus. Irata Venere dat operam liberis, de eo qui deformes filios progeneret. Invita Minerva, qui parum feliciter artem exerceat. 73. I, I, 73. Dextro Hercule aut amico Hercule Ejusdem est generis, sed obscurius, quod apud Horatium legitur: Dives amico / Hercule et item apud Persium: O si Sub rastris crepet argenti mihi seria dextro Hercule ! Quod quidem in eos competit, qui in accumulandis opibus sunt bene fortunati. Idque inde natum existimant, quod Hercules moriturus dixerit eos opulentos futuros, qui sibi decimam bonorum suorum partem consecrassent. Proinde locupletes plerosque ita facere solitos. Tametsi Plutarchus in Problematis hujus consuetudinis aliam adfert causam, puta quod ipse quondam Hercules boum, quos Geryoni abstulerat, in Palatino decimam immolarit, vel quod Romanos ab Hetruscis decimari solitos liberarit. 74. I, I, 74. Diis hominibusque plaudentibus Proverbialis est et illa hyperbole Diis hominibusque plaudentibus, pro eo, quod est: feliciter atque auspicato. Cicero ad Q. fratrem: Vatinum, a quo palam oppugnabatur, arbitratu nostro concidimus diis hominibusque plaudentibus. Idem libro Epistolarum familiarium primo: Neque solum dixi, sed etiam sic facio diis hominibusque approbantibus. Rursus ad Q. fratrem libro III in diversam sententiam vertit proverbium. Nisi noster, inquit, Pompeius diis hominibusque invitis negotium inverterit. Quanquam hoc ipsum per se, deos hominesque, proverbiale nimirum est ob figuram atque apud poetas pene solenne: Deum atque hominum fidem ! Diis atque hominibus invisus. Neque deos neque homines metuit. Homerus: Ἀθάνατοί τε θεοὶ θνητοί τ’ ἄνθρωποι, id est Numina nescia mortis, mortalesque homines. Rursum: Πατὴρ ἀνδρῶν τε θεῶν τε, id est Parens hominumque deumque. 75. I, I, 75. Bonis avibus, malis avibus Ad hoc genus pertinet et illud: Bonis aut malis avibus, cum rem feliciter aut secus cedere significamus. Ab augurum observatione sumptum. Horatius in Odis: Mala soluta navis exit alite Ferens olentem Mevium. Et rursum: Mala ducis avi domum, Quam multo repetet Graecia milite. Atque iterum alibi: Scriberis Vario fortis et hostium Victor, Maeonii carminis alite. Homerus Iliados Ψ: Μηδέ μοι αὐτὴ ὄρνις ἐνὶ μεγάροισι κακὸς πέλευ, id est Neve avis hic infausta mihi perrexeris esse. Verba sunt Priami ad uxorem dehortantem, ne solus in castra Achillis proficisceretur Hectoris cadaver auro redempturus, ac multa tristia, ita ut assolent mulieres, ominantem. Aversa avi dixit Latinus quispiam tragoediarum scriptor, qui de Agamemnone contra auspicia solvente ita loquitur: Solvere imperat secundo rumore aversaque avi. Refertur a M. Tullio libro De divinatione primo. Ad hanc formam referenda sunt et illa: fausto omine, bonis auspiciis, inauspicato, felicibus auguriis atque id genus alia, quae ab augurum arte sumpta in communem sermonem abierunt. 76. I, I, 76. Noctua volat Ex eadem superstitione manavit et illud Graecanicum: Γλαύξ ἵπταται sive ἵπτατο, id est Noctua volat, sive volavit. Nam priscis Atheniensibus noctuae volatus victoriae symbolum existimabatur, propterea quod avis haec Minervae sacra crederetur, quae quidem dicta est etiam male consulta Atheniensium bene fortunare. Qua de re copiosus aliquanto dicemus in proverbio Atheniensium inconsulta temeritas. Inde rebus felicius atque ex animi sententia succedentibus dici consuevit Noctua volat. Auctores Zenodotus et Suidas. Non illepide dicetur volasse noctua, quoties res non viribus, sed pecuniarum interventu confecta creditur, quod Atheniensium nomisma noctuam haberet insculptam. Unde et illud Laurioticae noctuae, quod alibi recensetur. Plutarchus in vita Periclis tradit illi e superiore navis tabulato concionanti noctuam ad dextram advolasse ac malo insedisse; quod omen effecit, ut omnes irent in illius sententiam. 77. I, I, 77. Quarta luna nati Ἐν τετράδι γεννηθῆναι, id est, Quarta luna nati, dicuntur qui parum feliciter nati sunt, ut auctor est Eustathius in librum Iliados secundum, propterea quod Hercules hac luna natus feratur, cujus omnis vita voluptatum omnium expers ac laborum plena fuit. Dici potest et in eos, qui laboribus sibi neutiquam frugiferis fatigantur, Herculis videlicet exemplo, qui juvandis aliis sudavit sibi inutilis. Pyrrhus apud Lucium Florum dicebat se sibi videri Herculis sidere natum, quod, quo pluribus victoriis Romanos concideret, hoc acriores in ipsum coorirentur. Id quod Horatius eleganter transtulit ad Annibalem: Ut hydra secto corpore firmior Vinci dolentem crevit in Herculem. 78. I, I, 78. Albae gallinae filius Contra, feliciter natum albae gallinae filium dicimus. Juvenalis: Quia tu gallinae filius albae. Vel quod laeta atque auspicata Latini alba vocant, vel quod proverbium alludit ad fatalem illam gallinam, de qua meminit Suetonius Tranquillus in Galba, his quidem verbis: Liviae olim statim post Augusti nuptias Veientanum suum revisenti praetervolans aquila gallinam albam ramulum lauri rostro tenentem demisit in gremium. Cumque nutriri alitem ac pangi ramulum placuisset, tanta pullorum soboles provenit, ut hodie quoque ea villa ad gallinas vocetur, tale vero lauretum, ut triumphaturi Caesares inde laureas decerperent. Fuitque mos triumphantibus, alias confestim eodem loco pangere. Et observatum est sub cujusque obitum arborem ab ipso institutam elanguisse. Ergo novissimo Neronis anno et silva omnis exaruit radicitus et quicquid ibi gallinarum erat, interiit. Conveniet igitur adagium in eos, qui rara et fatali quadam felicitate successuque rerum utuntur. Huic diversum est illud apud eundem Juvenalem: Nati infelicibus ovis. Non abhorret huic, quod scribit M. Tullius libro epistolarum familiarium septimo ad Curionem: Cum enim salutationi nos dedimus amicorum, quae fit ex hoc etiam frequentius quam solebat, quod quasi avem albam videntur bene sentientem civem videre, abdo me in bibliothecam. Veteres enim quod inauspicatum haberi volebant, atrum aut nigrum vocabant, quod felix, album. Unde apud Senecam Asinius Pollio Albutii sententias, quod inaffectatae essent et apertae, solitus est albas appellare. Quin et Graecis dicitur, qui clarius rem explicat. 79. I, I, 79. Laureum baculum gesto Δαφνίνην φορῶ βακτηρίαν, id est Laureum porto baculum. Suidas tradit ita solere loqui eos, qui essent ab aliquibus insidiis appetiti feliciterque periculum effugissent, propterea quod laurus credita est adversus venena remedium habere. Plinius libro decimoquinto demonstrat laurum lustrationibus adhiberi solitam. Videtur et adversus fulmen hujus vis tueri, quandoquidem arborum una non icitur fulmine. Id adeo verum credidit Caesar Tiberius, ut nunquam non gestaret capite coronam lauream, ut in ipsius vita prodidit Suetonius. 80. I, I, 80. Graviora Sambico patitur Δεινότερα Σαμβίκου πάσχει, id est Atrociora Sambico patitur. In eos, qui cruciatibus exquisitis torquentur aut quibus insignia mala accidunt. Proverbium Plutarchus refert in Problematis Graecanicis atque hujusmodi quandam adfert causam. Sambicus quispiam Eleus, una cum sociis aliquot non paucas apud Olympia aereas statuas concidit vendiditque. Deinde maiora etiam ausus Dianae praesidis templum diripuit. Est enim illius in Elide templum, quod Aristarcheum nominant. At ille mox comprehensus, dum socios prodere recusat, annum perpetuum exquisitis cruciatibus dilaceratus est, inter quos etiam animam efflavit. Atque hinc vulgo nata paroemia. 81. I, I, 81. Foenum habet in cornu In homines maledicos, ac feroces dicitur: Foenum habet in cornu. Horatius in sermonibus: Foenum habet in cornus, longe fuge. Inde translatum, ut Acroni placet, quod antiquitus Bobus cornipetis foenum pro signo in cornu appenderetur, quo sibi caverent, qui forte occurrissent. Idque ideo fieri solitum Plutarchus in Problematis autumat, quod copiosiore pabulo non modo boves, sed et equi et asini insolentiores ac ferociores reddantur. Unde exstat et Sophoclis dictum in tumidum quempiam ac praeferocem: Tu, inquit, ferves, quasi pullus pabuli copia. Huic adstipulatur illud Solonis dictum apud Laertium: Σὸν μὲν κόρον ὑπὸ τοῦ πλούτου γεννᾶσθαι, τὴν δὲ ὕβριν ὑπὸ τοῦ κόρου, hoc est Satietatem nasci ex opulentia, ex satietate ferociam. Dictum est autem aliquando, ut idem testatur Plutarchus, in M. Crassum, quod in cornu foenum haberet, propterea quod haudquaquam impune lacesseretur, homo praedives ac potens et simultatum persequentissimus. At postea Caesar dictus est ei foenum detraxisse: quod omnibus illum ut cornipetam taurum fugientibus ac formidantibus ipse primus ausus fuerit illi resistere. Vsurpat adagium hoc etiam Divus Hieronymus in epistola quadam minitans his, a quibus forte esset lacessendus. 82. I, I, 82. Cornutam bestiam petis Consimilem ferme sensum habet Plautinum illud: Cornutam bestiam petis, de eo, qui lacessit eum, qui paratus sit retaliare injuriam quemque non nisi tuo malo provoces. Huc spectavit Horatius in Odis: Parata tollo cornua. 83. I, I, 83. Dionysius Corinthi Διονύσιος ἐν Κορίνθῳ, id est Dionysius Corinthi. Proverbialis allegoria, qua significamus aliquem e summa dignitate atque imperio ad privatam humilemque redactum fortunam, quemadmodum Dionysius Syracusarum tyrannus expulsus imperio Corinthi pueros litteras ac musicam mercede docuit. Cicero epistolarum ad Atticum libro IX: De optimatibus sit sane ita ut vis. Sed nosti illud Διονύσιος ἐν Κορίνθῳ Quintilianus Institutionum oratoriarum libro VIII: Est in exemplis allegoria, si non praedicta ratione ponantur. Nam, ut Dionysium Corinthi esse, quo Graeci oes utuntur, ita plura similia dici possunt. Hic Cicero, cum ait: Nosti illud et Quintilianus: Quo Graeci omnes utuntur, nimirum uterque vulgo jactatum fuisse significat. Caeterum unde natum sit adagium, Plutarchus aperuit in libello, cui titulus Περὶ τῆς ἀδολεσχίας, id est De futili loquacitate. Laudans enim breviter et graviter dicta commemorat et illud a Lacedaemonibus responsum regi Philippo bellum minanti ferocientique: Διονύσιος ἐν Κορίνθῳ. Quibus ubi rex rescripsisset, siquando in Laconiam duxisset exercitum, eversurum se Lacedaemonios, verbo duntaxat responderunt: Αἴκα, id est Si. Plato ter navigavit in Siciliam non sine sinistri rumoris aspergine. Unde Molon, qui inimicum in Platonem gerebat animum, dicebat non esse mirum, si Dionysius esset Corinthi, sed si Plato in Sicilia. Regem enim urgebat necessitas, Platonem solicitabat ambitio. 84. I, I, 84. In me haec cudetur faba Terentius in Eunucho: At enim isthaec in me cudetur faba, hoc est, Donato interprete, in me malum hoc recidet, in me haec vindicabitur culpa. Translatum vel a faba, quae cum siliquis exuitur ac batuitur aut fustibus intertunditur, ita ut fit in areis more rusticorum, non ipsa perinde laborat, sed id demum in quo cuditur. Alii malunt ad male coctam fabam referre, quae si quando non maduerit, sed dura permanserit, ab iratis heris supra coqui caput saxo nonnunquam comminui consuevit, tamquam fabam ulciscentibus non coquum, cum universum interim malum ad coquum perveniat. 85. I, I, 85. Tute hoc intristi, omne tibi exedundum est Non diversum superiori Donatus admonuit illud, quod apud eundem poetam legitur in Phormione: Tute hoc intristi, tibi omne est exedendum. Verba sunt Phormionis parasiti, qui quoniam fuerat auctor consilii de ducenda puella, aequum esse putat, ut suo periculo rem item expediat. Translatum putant ab alliato rusticorum mortario. Quae quidem sententia vel hodie quoque vulgo nostrati in ore est. Et altera huic similima: Colo quod aptasti, ipsi tibi nendum est: id est, tu incipiundi auctor exstitisti, nunc idem explices oportet. 86. I, I, 86. Faber compedes quas fecit, ipse gestet Ausonius in Trochaicis suis Terentiano proverbio confine quoddam subnectit et poetae metaphoram altera quadam interpretatur metaphora: Tu molestus flagitator lege molesta carmina Tibi quod intristi, exedundum est sic vetus verbum iubet, Compedes, quas ipse fecit, ipsus ut gestet faber. Competit in eos, qui sibi ipsis auctores sunt malorum. Videtur autem e Theognide poeta sumptum, qui ait: Οὔτις ἀνήρ, φίλε Κύρνε, πέδας χαλκεύεται αὑτῷ, id est Vincula nemo sibi cudit carissime Cyrne. Huic simile quiddam, humilius quidem, sed tamen aptum vulgo dicitur: Flagellum ipse paravit, quo vapularet. Idque sumptum a pueris aut servis, qui coguntur aliquoties ipsi parare virgas quibus vapulent. 87. I, I, 87. Ipsi testudines edite, qui cepistis His confine proverbium refertur a Graecis scriptoribus: Αὐτοὶ χελώνας ἐσθίεθ’ οἵπερ εἵλετε, id est, Qui prendidistis, iidem edite testudines. In eos jacitur, qui posteaquam inconsulte quippiam adorti sunt, aliorum implorant auxilium, quos suo negotio admisceant. Paroemiam ex hujusmodi quodam apologo natam existimant. Piscatores aliquot jacto reti testudines eduxerunt. Eas cum essent inter se partiti neque sufficerent omnibus comedendis, Mercurium forte accedentem invitarunt ad convivium. At is intelligens se nequaquam humanitatis gratia vocari, sed ut eos fastidito cibo sublevaret, recusavit iussitque ut ipsi suas testudines ederent, quas cepissent. Sunt autem auctore Plinio in Carmania populi, qui testudinum carnibus victitent, unde et nomen illis attributum χελωνοφάγοις. Apud quos affirmant inveniri testudines tanta magnitudine, ut earum testis casas integant. 88. I, I, 88. Aderit Temessaeus genius Strabo libro Geographiae sexto refert Temessam ab Lao primam urbem esse Brutiae ipsius aetate dictam Tempsam, quam ab Ausoniis conditam Thoantis comites Aetoli deinde tenuerint atque his expulsis Brutii, demum Hannibal et Romani funditus everterint. Iuxta hanc sacellum fuisse oleastris circumseptum Politae cuidam ex Ulyssis comitibus sacrum. Hunc, quod esset a barbaris violatus, graves iras in eo exercuisse, adeo, ut in proverbium abierit, dicerentque cavendum, ne Temessaeus genius immineret. Deinde Locrensibus Epizephyreis urbe potitis, Euthymum quendam, ut inquit Aelianus, ex Italia, illuc venisse pugilem inclitum, et insigni robore, qui et lapidem ingenti magnitudine gestaverit, qui Locris ostendi soleat. Hunc cum Polite congressum ac victorem e certamine discessisse atque ita finitimos hujus opera liberatos a tributo, quod ille consueverat extorquere. Quin et compulisse illum, ut quod per vim abstulerat, redderet etiam cum foenore. Atque hinc proverbium natum putant, iis, qui sordidos et iniustos quaestus faciunt, adfore Temesaeum genium; quo significabant, aliquando dependenda cum foenore, quae praeter ius et fraude seu vi rapuissent. Pausanias in Eliacis paulo diversius rem narrat: nempe comitem quendam Ulyssis, ob virginem constupratam occisum fuisse, atque ob id larvas ejus, nisi quotannis oblata virgine placarentur, grassari solitas ac perniciem adferre omni sexui atque aetati. Atque hunc quidem ejus loci genium vulgo fuisse creditum, quem Euthymus pugil Temessam reversus compescuerit virgine quam devoverant, liberata atque in matrimonium accepta. Apud Strabonem mihi locus in codice Graeco videtur non vacare menda. Sic enim legimus in aeditione Aldina: Ὥστε τοὺς περιοίκους δασμολογεῖν αὐτῷ κατὰ τὸ λόγιον καὶ παροιμίαν εἷναι πρὸς αὐτούς, μηδ’ εἰς τὸν ἥρωα τῶν ἐν Σεμέσῃ λεγόντων ἐπικεῖσθαι αὐτοῖς. Fortasse tolerabilior erit lectio, si tolles coniunctionem δὲ, et pro λεγόντων reponas λεγόμενον. Ceterum cum Strabo recenseat proverbium priusquam referat cohibitum heroem, indicat potius in eos dici solitum, qui potentiorem se lacessunt. Etiamsi nihil vetat proverbium ad varios usus accommodari. 89. I, I, 89. Termeria mala Σερμέρια κακά, id est Termeria mala. Veteri proverbio dicuntur ingentia maxime, quoties mala quae quis in alios impegerit, aliquando in ipsius caput retaliantur. Hujus adagii meminit Plutarchus in vita Thesei, qui cum Herculis exemplo terras obiret, nocentes, quos superasset, eadem poena solitus est afficere, quam illi per saevitiam in alios exercuissent. Nam Hercules Damascum de rupe aeditissima praecipitem dedit, Busiridem parentavit. Antaeum palaestra superatum occidit. Cygnum gladiatorum more confecit. Denique Termerum humana capita confringentem, verberibus itidem contudit. Unde in eos, in quos sua malefacta retorquentur, proverbio dicitur Termerium malum. In hanc ferme sententiam Plutarchus in vita Thesei. Est autem supplicii genus, vel in primis favorabile, cum poena sceleri respondet, quemadmodum de Thurino, fumi venditore, fumo necato legimus et Perillo, quem Phalaris, aeneo impositum tauro suo ipsius invento perdidit. Illud perquam festivum, quod in vita Gallieni imperatoris refertur. Cum quidam vitreas gemmas pro veris imperatrici vendidisset atque ea re deprehensa vindicari flagitaret, ille venditorem rapi iussit, tamquam leonibus obiiciendum; deinde caponem emittit ac cunctis rem tam ridiculam admirantibus per praeconem denuntiari iussit: Imposturam fecit et passus est, atque ita negotiatorem dimisit. Sed de Termeriis malis Suidas multo aliam adfert interpretationem: nempe locum quendam esse in Caria, cui nomen Termerio, quo tyranni quandoque pro carcere soleant uti. Situm autem esse inter Melum et Halicarnassum. Ex hoc cum postea praedarentur latrones neque depelli possent, quod esset locus admodum munitus, abiisse in proverbium. Quamquam Stephanus Termeram urbem in Lycia ponit, quam ait a Termero sortitam vocabulum. Postremo Termeria mala dicta videri possunt, quasi extrema mala. Nam τέρμα Graece, finem significat, et τερμερίαν ἡμέραν extremum vitae diem vocant. Porro Latini, quod summum videri volunt ac maximum, id extremum appellant ut extrema dementia, extrema insania. Neque secus Graeci ἔσχατον κακόν, extremum malum pro maximo dicunt et ἐσχάτων ἔσχατα, extremorum extrema quasi plus quam maxima. 90. I, I, 90. Neoptolemi vindicta Νεοπτολέμειος τίσις, id est Neoptolemica vindicta. Superiori simillimum est, ubi quis eadem patitur, cujusmodi patravit in alios. Id Pausanias in Messeniacis refert, et exponit his verbis: Περιῆλθε μέντοι καὶ αὐτοὺς Λακεδαιμονίους ἀνὰ χρόνον ἡ Νεοπτολέμειος καλουμένη τίσις. Νεοπτολέμῳ γὰρ τῷ Ἀχιλλέως ἀποκτείναντι Πρίαμον ἐπὶ ἐσχάρᾳ τοῦ ἑρκίου συνέπεσε καὶ αὐτὸν ἐν Δελφοῖς πρὸς τῷ βωμῷ τοῦ Ἀπόλλωνος ἀποσφαγῆναι καὶ ἀπὸ τούτου τὸ παθεῖν ὁποῖόν τις καὶ ἔδρασε, Νεοπτολέμειον τίσιν ὀνομάζουσιν, id est Sane persuasit Lacedaemonios progressu temporis Neoptolemea, sicut vocant, vindicta. Siquidem Neoptolemo Achillis filio, qui Priamum in ipsis palatii focis occiderat, vicissim evenit, ut et ipse apud Delphos ad Apollinis aram occideretur; atque hinc ortum ut ubi quis idem patitur, quod in alios fecit, Neoptolemeam vindictam appellent. Euripides in Oreste sub persona Apollinis de Neoptolemo: Θανεῖν γὰρ αὐτῷ μοῖρα Δελφικῷ ξίφει, id est In fato enim illi est Delphico gladio mori. 91. I, I, 91. Servire scenae M. Tullius Servire scenae dixit pro eo, quod est: servire tempori, et rebus praesentibus sese accommodare. Translata ab histrionibus fabularum metaphora, qui non suopte judicio agunt, sed hoc unum spectant, ut quovis modo populi oculis placeant alioqui explodendi exibilandique. Sic enim scribit ad Brutum: Tibi nunc populo et scenae, ut dicitur, serviendum est. Nam in te non solum exercitus tui, sed omnium civium ac pene gentium coniecti sunt oculi. Quadrabit et in eos, qui negotium aliquod susceperunt illustre, unde necesse sit aut cum summa laude aut summa cum infamia discedere propter plurimorum exspectationem. Porro tempori serviendum esse viro sapienti monuit et Phocylides. Καιρῷ λατρεύειν, μήτ’ ἀντιπνέειν ἀνέμοισιν, id est, Temporibus semper cautus servire memento, Nec reflare velis adversum flaminae venti. Porro metaphora haec ducta est a navigantibus, quos necesse est semel ingressos mare ventorum atque aestus arbitrio ferri frustra conaturos, si velint adversus ista pugnare. 92. I, I, 92. Uti foro Huic affine est Σῆ ἀγορᾶ χρῆσθαι, uti foro, pro eo, quod est: praesentem rerum statum boni consulere, et utcumque sese obtulerit fortuna, ita animum applicare. Terentius in Phormione: Scisti uti foro. Donatus vulgare proverbium admonet esse ductamque metaphoram a mercatoribus, qui non ante locum commercii praescribunt quanti vendant, quae advehunt, sed secundum annonam fori, quam deprehenderint, consilium de non vendendis aut vendendis mercibus sumunt. Seneca: Utamur foro, et quod sors feret aequo feramus animo. Idem epistola 72: sub manu nasci dixit, pro ex tempore. Ergo consilium, inquit, sub die nasci debet, et hoc quoque tardum est nimis; sub manu, quod aiunt, nascatur. 93. I, I, 93. Polypi mentem obtine Exstat apud Graecos adagium in hunc ordinem referendum: Πολύποδος νόον ἴσχε, id est Polypi mentem obtine. Quo jubemur pro tempore alios atque alios mores, alium atque alium vultum sumere. Quod in Ulysse videtur Homerus laudare, qui eum πολύτροπον appellat, id est moribus versatilibus. Adagium natum est a piscis hujus ingenio, de quo meminit Plinius libro nono capite vigesimonono, praeterea Lucianus in sermone Menelai ac Prothei, scribuntque colorem mutare maxime in metu. Nam persequentibus piscatoribus, petris affigit sese, et cuicunque petrae adhaeserit, ejus colorem corpore imitatur, videlicet, ne queat deprehendi. Quin, ut refert Basilius Magnus, pisces imagine falsa decepti, nonnunquam adnatant ultro sese praedoni offerentes. Porro proverbium sumptum est ex Theognide, cujus hoc distichon est de polypo. Citaturque a Plutarcho in libello Περὶ πολυφιλίας: Πουλύποδος νόον ἴσχε πολυπλόκου, ὃς ποτὶ πέτρῃ Σῆ προσομιλίζει, τοῖος ἰδεῖν ἐφάνη, id est Mentem habeas vafri polypi, qui protinus ille Se quibus admorit, saxa colore refert. Clearchus in proverbiis teste Athenaeo citat hoc distichon tacito auctoris nomine: Πουλύποδός μοι, τέκνον, ἔχων νόον, Ἀμφίλοχ’ ἥρως, Σοῖσιν ἐφαρμόζων, Ὠν καὶ πρὸς δῆμον ἵκηε, id est, Pulypi ingenio mihi sis, nate Amphiloche heros, Ut temet populo, quemcumque accesseris, aptes. Citat idem carmen Plutarchus ex Pindaro. Unde et versus ille proverbialis celebratur: Ἄλλοτε δ’ ἀλλοῖον τελέθειν καὶ χώρᾳ ἕπεσθαι, id est Proque loco nunc hunc fieri, nunc expedit illum. Qui nos admonet, uti nos ad omnem vitae rationem accommodemus ac Proteum quendam agentes, prout res postulabit, in quamlibet formam transfiguremus. Plutarchus item ἀλλοῖος γένομαι dixit, pro eo, quod est in diversam eo sententiam. Quod quidem notat et Aristophanes in Pluto, qui monet vivendum esse τρόποις ἐπιχωρίοις, id est moribus regionis ac vernaculis. Eodem pertinet et illud, Νόμος καὶ χώρα, id est Lex etiam ipsa regio. Quo significatum est unicuique regioni quaedam peculiaria esse instituta, quae hospites non damnare, sed pro virili nostra imitari atque exprimere debeamus. Neque quisquam existimet hoc adagio doceri foedam adulationem, qua quidam omnibus omnia assentantur aut vitiosam morum inaequalitatem, quam Horatius eleganter taxat in Sermonibus quamque historici notant in Catilina atque in Anedio Cassio Imperatore; denique litterae divinae in quovis improbo, cum aiunt stultum perinde atque lunam immutari, cum sapiens solis exemplo sui semper sit similis. Nam in Alcibiade dubites vitione an laudi danda sit; certe felicissima quaedam et admiranda fuit morum et ingenii dexteritas, qui sic polypum agebat, ut Athenis dicteriis et salibus luderet, equos aleret, comiter et eleganter viveret. Idem apud Lacedaemonios radebatur, pallium gestabat, frigida lavabat. Apud Thraces belligerabatur ac potabat. Ubi vero pervenisset ad Tisaphernem, deliciis, mollicie fastuque iuxta gentis morem est usus. Sed est quaedam difficilis ac praefracta morosaque simplicitas imperitorum, qua postulant, ut omnes ubique ipsorum duntaxat moribus vivant, et quicquid aliis placet, id damnant. Rursum est honesta quaedam ratio, qua boni viri nonnunquam alienis moribus obsecundant, ne vel odiosi sint vel prodesse non possint, aut ut e magnis periculis semet aut suos eximant. Quemadmodum fecit Ulysses apud Polyphemum multa simulans, apud procos mendicum agens. Item Brutus adsimulata stoliditate, David etiam simulata insania. Quin et divus Paulus apostolus sancta quadam jactantia gloriatur hac pia vafricie sese usum esse, atque omnia factum omnibus, ut omnes Christo lucrifaceret. Quamquam nihil vetat in notandis vitiis usum adagii latius trahere, nempe in homines versatili quodam ingenio natos, qui talem ubique personam induunt, quales sunt ii, cum quibus contigit agere. Quod genus eleganter descripsit Plautus in Bacchidibus: Nullus, inquiens, frugi esse potest homo, Nisi qui et bene et male facere tenet. Improbus cum improbis sit, harpaget, furibus furetur quod queat. Versipellem frugi convenit esse hominem, Pectus cui sapit: bonus sit bonis, malus sit malis. Utcumque res sit, ita animum habeat. Eupolis apud Athenaeum: Ἀνὴρ πολίτης πωλύπους ἐς τὸν τρόπον, id est Urbanus homo, qui moribus sit polypus. Plutarchus in Causis naturalibus citat ex Pindaro versus hos: Ποντίου θηρὸς χρωτὶ μάλιστα τὸν νόον προσφέρων ταῖς πάσαις πολίεσσιν ὁμιλεῖ, id est Marinae belluae colori maxime mentem accommodans cum omnibus civitatibus consuetudinem habet. Atque eodem in loco causam reddit, cur id huic accidat pisci. Similem quandam metaphoram Aristoteles a chamaeleonte duxit primo Moralium libro. Ait enim, si quis a fortuna pendeat, cum illa subinde mutetur, futurum, ut veluti chamaeleon quispiam identidem varietur, nunc felix, nunc miser; utcumque fors alio, atque alio vultu respexerit, ita hunc quoque vultum atque animum mutare. De chamaeleonte meminit Plinius libro vigesimooctavo, capite octavo scribens hoc animal magnitudine ferme par esse crocodilo, caeterum spinae acutiore curvatura et caudae amplitudine distare. Nullum, inquit, animal pavidius existimatur; et ideo versicoloris esse demutationis. Plutarchus in commentario De adulatione scribit chamaeleontem quemvis imitari colorem praeterquam candidum. Idem in Symposiacis conatur causam reddere de polypo, quamobrem non tantum mutet colorem, quod et hominibus accidit in metu, verumetiam sese ad saxi, quodcumque id fuerit, colorem accommodet. Sunt et aves quaedam, quae colorem pariter et vocem mutent pro temporibus anni, ut auctor est idem Plinius libro X capitulo XXIX et Aristoteles libro De natura animantium nono. In voce mutanda principatum obtinet luscinia. Unde et apud Euripidem Hecuba Polyxenam imitari lusciniam iubet seseque in omnem vocem vertere, si quo modo queat Ulyssi persuadere, ne perimatur. 94. I, I, 94. Cothurno versatilior Εὐμεταβολώτερος κοθόρνου, id est, Versatilior cothurno, dictum est in hominem parum constantem, lubricaque fide, quive incertae et ancipitis esset factionis: similitudine ducta a calciamento, quod Graeci κόθορνον, Latini mutata litterula cothurnum vocant, quo mos erat uti tragoediarum actoribus. Erat autem, τετράγωνον καὶ ἀμφοτεροδέξιον, hoc est, quadrangulum et utrilibet conveniens pedi, quodque vel dextro vel sinistro pedi poterat accommodari. Suidas addit ejusmodi fuisse, ut viris pariter ac mulieribus congrueret. Quod idem testatur illud Maronis: Alte suras vincire cothurno. Proverbium autem duobus effertur modis, per comparationem εὐμεταβολώτερος κοθόρνου et per denominationem, ut hominem ipsum, qui se diversis applicat partibus, κόθορνον appellemus. Sic enim vocatus est Theramenes rhetor Atheniensis, Prodici Chii discipulus propterea quod quasi duabus sederet sellis, idem et populi et triginta virum partibus studens, et nunc hujus, nunc illius factionis esse videretur vel potius utriusque. Plutarchus in Praeceptis civilibus: Ἀλλ’ ἐνταῦθα δεῖ μάλιστα τὸν Θηραμένους κόθορνον ὑποδούμενον ἀμφοτέροις ὁμιλεῖν καὶ μηδετέροις προστίθεσθαι, id est Sed hic oportet maxime Theramenis cothurnum induentem, cum utrisque versari et neutris accedere. Lucianus in Amoribus: Ὡς καὶ ἔγωγ’ ἅν εὐξαίμην, εἴπερ ἦν ἐν δυνατῷ, γενέσθαι Θηραμένης ἐκεῖνος ὁ κόθορνος, ἵνα ἄμφω νενικηκότες ἔξισοι βαδίζοιτε, id est Itaque optarim sane, si modo fieri possit, Theramenes ille fieri, qui cothurnus est dictus, ut ambo ex aequo victores discederetis. Idem in Pseudologista: Καὶ ὁ μὲν κόθορνόν τινα εἷπεν, εἰκάσας αὐτοῦ τὸν βίον ἀμφίβολον ὄντα τοῖς τοιούτοις ὑποδήμασιν, id est Et alius ei cothurni nomen imposuit, nimirum mores hominis inconstantes et ancipites id genus calciametis conferens. Plutarchus indicat et Niciae duci ob morum vafriciem cothurni cognomen fuisse vulgo tributum. Male audiit hoc nomine Marcus etiam Tullius. Homerus Martem, ni fallor, subinde mutantem parteis, novo verbo ἀλλοπρόσαλλον appellat. Nihil autem vetat quo minus adagium in bonam trahatur partem, ut si quis hominem facilibus moribus, et quadam ingenii dexteritate, cum quovis hominum genere congruentem κόθορνον appellet; quam ob causam Homerus Ulyssem πολύτροπον dixit, quod quamvis personam apte gereret, mendici, patrisfamilias. 95. I, I, 95. Magis varius quam hydra Ποικιλώτερος ὕδρας, id est Magis varius quam hydra. De callidis ac dolosis, quod hydra serpens sit versicoloribus notulis distincta. Apte dicetur in vafros ac versipelles aut etiam parum sibi constantes. Refertur senarius hic apud Athenaeum libro Dipnosophistôn tertio: Ἐποιήσατ’ αὐτὸν ποικιλώτερον ταῶ, id est Fecistis hunc pavonibus varium magis. His affine est, quod Mnaseae Colophonio poetae Salpae cognomen populari ioco fuit inditum, eo quod in carmine varius esset; nam is piscis mire picturatus est, aureis rubentibusque lineis a cervice ad caudam usque per argentea latera certis intervallis deductis, cum alioqui sit illaudati saporis. 96. I, I, 96. Gygis anulus Γύγου δακτύλιος, id est Gygis anulus. Quadrat vel in homines inconstantibus moribus vel in fortunatos, qui veluti virgula divina, quicquid optant, id suo arbitrio consequuntur. Hujus adagii mentionem facit Lucianus in Votis, ubi quispiam optat sibi complures anulos ejusmodi, quales habebat Gyges, alium quo ditesceret, alium quo gratus et amabilis redderetur, alium per quem liceret volare quocumque lubitum esset. Nam priscorum superstitio plurimum tribuit anulorum efficaciae, ita ut venditarentur incantamentis varie efficaces: alii contra morsus ferarum, alii adversus calumniam, alii ad alia vel depellenda incommoda vel commoda concilianda iis, qui gestarent. Unde apud Aristophanem in Pluto Dicaeus sycophantae minanti iudicium: Οὐδὲν προτιμῶ σου, φορῶ γὰρ πριάμενος Σὸν δακτύλιον τόνδε παρ’ Εὐδάμου δραχμῆς, id est Non facio te hujus, quando gesto hunc anulum, Pretio drachmae mercatus ipsum ab Eudama. Et rursum in eadem fabula: Ἀλλ’ οὐκ ἔνεστι συκοφάντου δήγματος, id est Attamen ad ictum sycophantae non inest. Subauditur remedium. De anulo loquitur, aludens ad ferarum morsus. Natum est autem proverbium ex hujusmodi quadam fabula, quam non gravatus est referre Plato libro De republica secundo. Neque nos item pigebit hoc loco recensere. Gyges quidam, Lydi pater, pastor quispiam erat mercenarius ejus regis, qui per id temporis imperabat Lydorum populo. Cum autem esset aliquando saevissima tempestas coorta, imbrium maxima vis accidit, fulgura denique, terrae etiam quassatio, ita ut in ea regione, in qua tum Gyges forte pascebat armenta, terra ingenti hiatu sese diduceret. Quod cum ille animadvertisset, solus (nam ceteri pastores territi diffugerant) in hiatum descendit, atque ibi tum alia quaedam dictu mira conspexit, tum equum quendam aeneum ingentem ac cavum. Inerat fenestra in equi latere; per eam vidit in ejus alvo cadaver hominis, maius humana specie. Huic nihil aderat vestium, aut gestaminum, praeter aureum anulum digito impositum. Eum ubi sustulisset, regressus e specu paucis post diebus ad pastorum coetum rediit, in quo legatus de peculiorum rationibus ad regem in menses singulos referendis creandus erat. Hic cum apud alios assedisset, animadvertit, ut si quando forte gemmam anulo inclusam introrsum verteret, repente fieret, ut a nemine conspiceretur ac, perinde quasi non adesset, ita de eo reliqui fabularentur. Quod quidem factum admiratus, rursum anuli palam extrorsum convertit moxque pastoribus conspicuus esse coepit. Ejus rei cum ille diligentius et saepius fecisset periculum iamque sat exploratum haberet hanc inesse vim anulo, ut versa ad se gemma inconspicuus esset, versa ad alios conspicuus, effecit ut pastorum nomine legatus ad regem mitteretur. Profectus et uxorem regiam stupravit et de rege trucidando cum ea consilium iniit. Denique confecto illo ipse regina in matrimonium ducta e pastore repente factus est rex, idque anuli fatalis beneficio. Meminit ejusdem libro De Republica X refert et M. Tullius libro De officiis tertio. Porro Herodotus libro primo rem multo aliter narrat nec ullam anuli facit mentionem. Huic simillimum illud, Ἅιδου κυνῆ, id est Orci galerus, quod alio reddemus loco. 97. I, I, 97. Virgula divina Ab hoc non admodum dissidet Virgula divina, quoties quicquid optamus id citra humanam operam quasi divinitus nobis significamus contingere. Propterea quod antiquitas, quemadmodum in anulis, ita et in virgis ferendis existimavit aliquam fatalem ac ceu magicam inesse virtutem. M. Cicero libro De Officiis primo: Quodsi nobis omnia, quae ad victum cultumque pertinent, virgula, ut aiunt, divina suppeditarentur. Citatur aliquoties et apud Nonium Marcellum, Varro in Virgula divina, ut appareat hunc fuisse titulum alicujus ex Menippeis, qui nimirum et ipsi plerique feruntur proverbiales. Adagium natum videri potest potissimum ab illa virga Homerica, quam ille Palladi tribuit, adeo celebri, ut de ea Antisthenes Cynicae sectae conditor, librum conscripserit, eam cum suo, ut conjicio, baculo conferens. Hujus locis compluribus meminit Homerus, cum Ulyssem e sene squalido repente in juvenem vertit, nitidumque facit, ac formosulum, Odysseae N: Ὣς ἄρα μιν φαμένη ῥάβδῳ ἐπεμάσσατ’ Ἀθήνη, id est, Sic effata virum virga demulsit Athena. Eundem rursus ex juvene vertens in senem, Odysseae Π: Ἄγχι παρισταμένη Λαερτιάδην Ὀδυσῆα ῾Ράβδῳ ἐπιπληγυῖα πάλιν ποίησε γέροντα, id est Cominus assistens Ithacensem Pallas Ulyssem Restituit senio divinae verbere virgae. Rursum in eodem libro, cum eum juventuti reddit, ac robur adauget: Ἦ καὶ χρυσείῃ ῥάβδῳ ἐπεμάσσατ’ Ἀθήνη, id est, Dixit et aureola virga demulsit Athene. Eundem ad modum Mercurio quoque, ut incantatori, virgam monstrificam tribuit, quam caduceum vocant, Odysseae Ψ: Ἔχε δὲ ῥάβδον μετὰ χερσὶν Καλήν, χρυσείην. Σῆδ’ ἀνδρῶν ὄμματα θέλγει Ὧν ἐθέλει, τοὺς δ’ αὖτε καὶ ὑπνώοντας ἐγείρει, id est, Tum manibus virgam capit aureolam atque decoram, Hac quibus est visum, demulcet lumina somno Atque aliis rursum dissolvit lumina somno. Eadem ferme repetit Odysseae E et Iliados Ψ. Αὐτίκ’ ἔπειθ’ ὑπὸ ποσσὶν ἐδήσατο καλὰ πέδιλα, Ἀμβρόσια, χρύσεια, τά μιν φέρον ἠμὲν ἐφ’ ὑγρὴν Ἠδ’ ἐπ’ ἀπείρονα γαῖαν ἅμα πνοιῆς ἀνέμοιο. Εἵλετο δὲ ῥάβδον, τῆ ἀνδρῶν ὄμματα θέλγει, Ὧν ἐθέλει, τοὺς δ’ αὖτε καὶ ὑπνώοντας ἐγεῖρει, id est, Mox ubi jam pedibus talaria subdidit aurea, Pulchraque et ambrosiam spirantia, quae simul illum Aera per liquidum, simul ampla per aequora vastae Telluris venti flatu comitante ferebant; Tum virgam capit, hac demulcet lumina somno Quorumcumque velit, somnum quoque pellit eadem. Hunc imitatus Maro, sic ejusdem caduceum describit Aeneidos quarto: Tum virgam capit: hac animas ille evocat Orco Pallenteis, alias sub tristia Tartara mittit. Dat somnos adimitque et lumina morte resignat, Illa fretus agit ventos et turbida tranat Nubila. Neque Circae ad sua monstra peragenda virga defuit in transformandis sociis Ulyssis, Odysseae K: ῾Ράβδῳ πεπληγυῖα κατὰ συφεοῖσιν ἐέργνυ. Οἵδε συῶν μὲν ἔχον κεφαλάς, id est, Compulit in numerum porcorum verbere virgae Percussos, et erant illis capita ecce suilla. Rursum paulo inferius: Ὁππότε κεν Κίρκη σ’ ἐλάσει περιμήκεϊ ῥάβδῳ id est, Circe ubi te feriet praelongae verbere virgae. Aliquanto post Ulysses solus epoto Circes poculo non transformatus in pecudem: Αὐτὰρ ἐπεὶ δῶκέν τε καὶ ἔκπιον, οὐδέ μ’ ἔθελξεν ῾Ράβδῳ πεπληγυῖα, id est Verum ubi porrectum poclum ebiberam, neque virga Ictum me demulsit. Denique, cum ad gratiam Ulyssis socios pristinae restituit figurae, virgae ministerium adhibuit. Quinetiam in litteris Hebraeorum Moyses in edendis prodigiis Virga utitur. Hanc in anguem uertit, hanc in pristinam formam restituit, hac fluminis aquam uertit in sanguinem extincts piscibus, hac excivit cynipes, hac diduxit undas Rubri maris, hac e silice percussa fontem elicuit. Fortassis huc pertinet, quod regibus etiam virga tribuebatur, quam sceptrum vocant. Unde apud Homerum aliquoties, id est Sceptrigeri reges. Eodem respicit, quod alibi retulimus, Laureum porto baculum. 98. I, I, 98. Stultus stulta loquitur Euripides in Bacchis, Μῶρα γὰρ μῶρος λέγει, id est Nam stulta stulti oratio est. Totidem verbis propheta noster Esaias eam sententiam extulit. Seneca ad Lucilium Apud Graecos, inquit, in proverbium cessit: Talis hominibus fuit oratio, qualis vita. Hoc cujusmodi fuerit parum liquet, nisi quod tale quoddam carmen extat, Graecis celebratum: Ἀνδρὸς χαρακτὴρ ἐκ λόγου γνωρίζεται, id est Hominis figurae oratione agnoscitur. Democritus philosophus apud Laertium orationem εἴδωλον τοῦ βίου, id est vitae simulacrum, quandamque velut umbram esse dicebat. Qua quidem sententia nihil dici poterat verius. Nam nullo in speculo melius, expressiusque relucet figura corporis, quam in oratione pectoris imago repraesentatur. Neque secius homines ex sermone quam aerea vasa tinnitu dignoscuntur. 99. I, I, 99. Scindere penulam Hodieque vulgo tritissimum est Scindere penulam pro eo, quod est: impensius retinere hospitem atque inuitare prolixius, quod qui faciunt manu in penulam iniecta quasi vi conantur remorari. Id adagium ex antiquitate fluxit ut alia complura. Cicero ad Atticum libro decimotertio de Varrone loquens: Venit, inquit, ad me et quidem id temporis ut retinendus esset. At ego ita egi ut non scinderem penulam. Memini enim tui, et multa erant nosque imparati. Quid refert ? Paulopost C. Capito cum T. Carinate. Horum ego vix attigi pennulam; tamen remanserunt. 100. I, I, 100. Oculis credendum potius quam auribus Ὠντίων πιστότεροι ὀφθαλμοί, id est Oculis credendum potius quam auribus. Quae cernuntur, certiora sunt quam quae audiuntur. Item Horatius: Nec retinent patulae commissa fidelius aures. Idem in Arte poetica: Segnius iritant animos demissa per aurem, Quam quae sunt oculis subiecta fidelibus, et quae Ipse sibi tradit spectator. Quamquam id quidem paulo alienius. Propius huc pertinet quod Plautus manus lenae vocat oculatas, non auritas, ut quae id demum crederent, quod viderent. Rursum, quod historia quam gestarum rerum esse volunt, dicta sit παρὰ τὸ ἱστορεῖν, quod est videre. Postremo figmentum illud Vergilianum de duabus apud inferos portis: eburna, qua significant ea quae per os exeunt ob dentium eburnum candorem, et cornea, qua quae conspiciuntur oculis, volunt intelligi ob pupularum nigrorem. In summa ad cognitionem magis faciunt aures, ad fidem faciendam certiores sunt oculi. Unde et vulgo, si quis fabulam narret parum verisimilem, rogare consuevimus, num ea conspexerit. Quod si neget, verum audisse modo, ridetur. Proverbium refertur in epistola Iuliani ad Leontium: Ὁ λόγος ποῖος ὁ Θούριος ὧτα εἷπεν ἀνθρώποις ὀφθαλμῶν ἀπιστότερα, id est Sermo quidam Thurius dixit aures hominibus minus esse fideles, quam oculos. Thurium appellavit, indicans Herodotum dicti auctorem vel ob impetum divinum, vel quod is scriptor apud Thurios vixit et mortuus est. Sumptum est autem ex Clione: Ὦτα γὰρ τυγχάνει ἀνθρώποισιν ἐόντα ἀπιστότερα ὀφθαλμῶν, id est Nam aures hominibus minus fideles sunt quam oculi. 101. I, II, 1. Diomedis et Glauci permutatio Quae refertur apud Homerum Diomedis et Glauci permutatio in proverbium abiit, quoties inaequalem commutationem significamus, hoc est: deteriora pro melioribus reddita, χρύσεα χαλκείων, id est aurea pro aereis. Nam libro Iliados sexto poeta Glaucum quempiam inducit, Hippolochi filium, Lyciorum ducem, jactantiusculum et ostentatorem magis quam pugnacem; contra Diomedem vafrum callidumque. Hi duo congrediuntur μονομαχησόμενοι, id est singulari certamine inter se dimicaturi. At Glaucus rogatus a Diomede, quisnam hominum aut deorum esset, longa oratione natalium suorum seriem exposuit, patriam Lyciam, civitatem Ephyram indicavit. Mox Diomedes, utpote Graecus, hominis barbari stuporem ex orationis arrogantia intelligens illudendum magis ratus quam occidendum respondit suis majoribus cum illius progenitoribus vetus hospitium ac necessitudinem intercessisse muneraque hospitalia, quae xenia vocant, inter ipsos ultroque citroque data. Jamque defixa humi lancea coepit hortari, ut omissa pugna majorum suorum amicitiam inter ipsos renovarent alterque alteri in Lycia, alter in Argo hospitem praestaret, simulatque incolumes in patriam redissent. Interim si quando forte fortuna occurrissent, armis invicem abstinerent inter se duntaxat religionem hospitii custodientes, in reliquos nihilominus jure belli usuri. Tum ne id videamur, inquit, proditione magis quam hospitii observantia facere, arma inter nos permutemus, quo reliquus exercitus intelligat nos majorum necessitudine devinctos esse. Quibus dictis uterque ex equo desiliit datis dextris ac fide pacta, veluti foedus quoddam hospitii sanxerunt permutatis armis, sed admodum inaequalibus: Ἔνθ’ αὖτε Γλαύκῳ, inquit Homerus, Κρονίδης φρένας ἐξέλετο Ζεύς, Ὃς πρός Συδείδην Διομήδεα τεύχε’ ἄμειβε, Φρύσεα χαλκείων, ἑκατόμβοι’ ἐννεαβοίων, id est Jupiter hic stupidum spoliavit pectore Glaucum, Qui cum Tydide mutarit protinus arma et Aurea donarit sibi reddenti aerea, centum Bubus emenda daret demens, pro vilibus atque Quae vix esse novem dicas redimenda juvencis. Usurpatum est adagium passim a laudatissimis auctoribus. Plato in Phaedro faciens Socratem Alcibiadi suo more respondentem, quod lucri cupidus formam corporis forma mentis meliore commutare vellet, Καὶ τῷ ὄντι χρύσεα χαλκείων διαμείβεσθαι νοεῖς, id est Et cum his, quae vere aurea sunt, aereis commutare cogitas. Quanquam interpres pro aereis vertit aurichalcum. Item Aristoteles quinto Moralium libro de justitia: Qui vero dat sua, quemadmodum Diomedi arma sua dedit Glaucus, ut dicit Homerus, χρύσεα χαλκείων et reliqua. Plutarchus adversus Stoicos scribens eleganter huc torquet, ut dicat non admodum iniquam fuisse permutationem Glauci, propterea quod arma ferrea non minus usui sint pugnaturis quam aurea, sed qui corporis valetudinem anteponit honesto aut virtutem relinquit ob bonam corporis valetudinem, is vere permutat χρύσεα χαλκείων. Cicero in Epistolis ad Atticum libro sexto: Habes ad omnia non ut postulasti, χρύσεα χαλκείων, sed paria paribus respondimus. Utrunque proverbium esse significat Cicero: par pari, de aequali pensatione; χρύσεα χαλκείων, de inaequali commutatione. Plinius junior in epistola ad Flaccum: Recipies epistolas steriles et simpliciter ingratas ac ne illam quidem solertiam Diomedis in permutando munere imitantes. Martialis in Epigrammatis: Tam stupidus nunquam nec tu, puto, Glauce, fuisti, Φρύσεα donanti χάλκεα qui dederas. A. Gellius Noctium Atticarum libro secundo Caecilianam translationem cum ipso Menandro, quem verterat, componens atque expendens ostendensque quantum a Graecanica venustate degeneret, Diomedis, inquit, hercle arma et Glauci non dispari magis pretio aestimata sunt. Fit hujus adagii mentio etiam in prooemio Pandectarum juris Caesarei his quidem verbis: Nostris temporibus talis legum inventa est permutatio, qualem apud Homerum, patrem omnis virtutis, Glaucus et Diomedes inter se faciunt dissimilia permutantes. Hactenus Justinianus, homo, ut ingenue dicam, nimium φίλαυτος sibique plus aequo placens, qui centones illos suos et inaequales legum rapsodias tot eruditissimorum virorum integris voluminibus praetulerit. Jam vero nihil quidem admiror, sed maximopere me pudet haud scio cujus interpretis in eum locum commenti. Quid enim mirum, si hoc ignoratum est ab iis, qui semel universam contemnunt antiquitatem ? Caeterum pudenda est vel ipsi juris professioni plus quam scurrilis impudentia in eo, qui juris interpretem profiteatur non vereri in re prorsus ignota fabulam insulsissimam non ex auctoribus, sed e somniis adferre. Maxime autem et pudet et miror inveniri doctores, qui nugamentum, non dicam tam indoctum, sed tam absurdum in publicis scholis perinde quasi praeclarum inventum serio doceant nec vel illud animadvertant figmentum minime convenire cum verbis Justiniani. Nam ille significat pro relictis inutilibus ac fastidiensis voluminibus, recepta tum meliora tum breviora hoc est permutationem factam vehementer inaequalem. Iste quisquis fuit, fabulam commentus est aequalia permutantium, nimirum utroque donante, quod supererat, recipiente cujus egebat. Ergo conveniet uti, quoties officium aut munus longe impari munere pensatur aut contra; aut quoties aliquis rem pecuniariam auxit, sed dispendio famae; magistratum assecutus est, sed jactura bonae mentis; lautam fortunam repperit, sed amisit animi tranquillitatem. Admissus est in amicitiam principis, sed excidit ab amicitia Christi. 102. I, II, 2. Multae regum aures atque oculi Ὦτα καὶ ὀφθαλμοὶ βασιλέων πολλοί, id est Aures atque oculi regum multi, quod per exploratores observent, quid quisque dicat faciatve. Idem refertur a Luciano in libello, cui titulus De mercede servientibus, ac rursus Adversus ineruditum. Ejusdem meminit et Aristoteles in tertio Politicorum. Hoc genus homines Graeci vocant ὠτακουστάς, quos primus Darius minor adhibuit sibi diffisus. Dionysius Syracusanus addidit προσαγωγίδας, id est exploratores, auctore Plutarcho. Allegoria inde ducta est, quod regibus quamplures ubique sunt exploratores atque ob id oculi regum dicuntur, complures auscultatores, quibus velut auribus utuntur. Neque desunt manus et pedes quamplurimi, fortassis ne ventres quidem. Vide cujusmodi portentum sit tyrannus et quam formidandum, tot oculis iisque emissitiis, tot auribus iisque tam asininis ac longis, tot manibus, tot pedibus, tot ventribus, ne reliqua parum honesta commemorem, instructum. Aristophanes in Acharnensibus Pseudartabam regis oculum appellat, quod per eum cognosceret quid ageretur. Aliter autem Andromache apud Euripidem filium vitae oculum vocat: ΕἸς παῖς ὅδ’ ἦν μοι λοιπὸς ὀφθαλμὸς βίου, id est Erat relictus gnatus hic mihi unicus Vitae oculus, propterea quod unicum esset in vita oblectamentum. Nam oculo nihil charius. Unde, quos adamamus, oculos vocamus. 103. I, II, 3. Longae regum manus Quod ab Ovidio scriptum est: An nescis longas regibus esse manus ? etiam vulgo in ore est: A regibus cavendum, quod eis praelonga sint brachia. Nimirum, quod per suos, quibus brachiorum vice utuntur, possint etiam procul dissitos affligere. Potest et ad tempus referri, quod reges etiam si diutius dissimulent, soleant tamen aliquando poenam sumere de iis, quibus infensi fuerint vel Homero teste, apud quem Iliados A Calchas ad hunc loquitur modum: Κρείσσων γὰρ βασιλεύς, ὅτε χώσεται ἀνδρὶ χέρηϊ. Εἴ περ γάρ τε χόλον γε καὶ αὐτῆμαρ καταπέψῃ, Ἀλλά γε καὶ μετόπισθεν ἔχει κότον, ὄφρα τελέσσῃ, id est Rex deus est, quoties succensuit inferiori. Quanquam etenim in praesens ferventem concoquit iram, Post odit tamen, usque odium dum expleverit ultus. 104. Ι, II, 4. Clavum clavo pellere Ἥλῳ τὸν ἧλον ἐκκρούειν, id est Clavum clavo pellere. Καὶ πάτταλον παττάλῳ ἐξέκρουσας, id est Paxillum paxillo pepulisti, id est malum alio malo depulisti. Lucianus in Philopseude: Καὶ ἥλῳ, φασίν, ἐκκρούεις τὸν ἧλον, id est Et clavo, quod aiunt, extundis clavum. Idem in Apologia: Δέδοικα μὴ πρὸς τῆ ἐπιφερομένῃ κατηγορίᾳ κολακείας αἰτίαν προσλαβὼν κᾆτα ἑυρίσκωμαι ἥλῳ, φασίν, ἐκκρούων τὸν ἧλον, τῷ μείζονι τὸν σμικρότερον, id est Vereor ne, si ad intentatum crimen etiam adulationis accusationem adjunxero, clavum, quod aiunt, clavi pellere videar, majore minorem. Aristoteles libro Politicorum quinto, capite penultimo scribit tyrannis amicos esse viros improbos et adulatores. Nam hos demum illis utiles esse, quippe malos ad mala: Καὶ χρήσιμοι οἱ πονηροὶ εἰς τὰ πονηρά· ἥλῳ γὰρ ὁ ἧλος, ὥσπερ ἡ παροιμία, id est Clavus enim clavo, subaudi truditur, ut habet proverbium. Synesius ad Olympium: Λυποῦσι τὴν ἐκκλησίαν ἀλλότριοι πονηροί· διάβηθι κατ’ αὐτῶν. Οἱ πάτταλοι γὰρ παττάλους ἐκκρούονται, id est Ecclesiam vexant externi improbi; illos invade. Nam paxilli paxillos excutiunt. Divus Hieronymus ad Rusticum monachum Philosophi seculi, inquit, solent amorem veterem amore novo quasi clavum clavo pellere. Marcus Tullius Tusculanarum quaestionum libro quarto: Loci denique mutatione tanquam aegroti non convalescentes saepe curandus est; etiam novo quodam amore veterem amorem tanquam clavum clavo ejiciendum putant. Julius Pollux in nono libro scribit adagium esse natum a lusu quodam, qui κυνδαλισμός vocetur, quo paxillum argillosae terrae infixum altero impacto paxillo excutiebant, citatque senarium hunc proverbialem: Ἥλῳ τὸν ἧλον, παττάλῳ τὸν πάτταλον, id est Clavum clavo, perticamque pertica. Locus igitur adagio, non modo cum vitium vitio, malum malo, dolum dolo, vim vi, audaciam audacia, maledicentiam maledicentia retundimus, verumetiam quoties rem utcunque molestam diversa molestia profligamus; ut cum libidinum incitamenta laboribus obruimus, curam amoris aliis majoribus curis domamus. Eusebius in Hieroclem: Δαίμονας γὰρ ἀπελαύνει ἄλλον ἄλλῳ, ᾗ φασί, δαίμονι, id est Daemones enim abigit alium alio, quemadmodum aiunt, daemone, mirum ni alludens ad hoc proverbium. Nec abhorret his ille Publius mimus: Nunquam periclum sine periclo vincitur. 105. I, II, 5. Malo nodo malus quaerendus cuneus Ad hanc sententiam alludit et illud: Malo nodo malus est quarendus cuneus. Ita divus Hieronymus ad Oceanum: Interim juxta vulgare proverbium, malo arboris nodo malus cuneus requirendus est. Eo licebit uti, quoties malum simili malitia retundimus. Sumptum a sectoribus roborum, qui siquando durior in ligno nodus inciderit, nolunt in eo periclitari securim, verum cuneum quempiam durum magis quam bonum inserunt. Congruit huic illud Sophoclis apud Plutarchum ἐν τῷ Περὶ τῆς εὐθυμίας: Πικρὰν χολὴν κλύσουσι φαρμάκῳ πικρῷ, id est Remedio amaro bilem amaram diluunt 106. I, II, 6. Malum malo medicari Σὸ κακὸν κακῷ θεραπεύειν, id est Malum malo medicari. Est malum aliud alio malo tollere. Sophocles in Ajace Mastigophoro: Εὔφημα φώνει· μὴ κακὸν κακῷ διδοὺς Ἄκος πλέον τὸ πῆμα τῆς ἄτης τίθει, id est Bene ominata loquere, ne malum malo Medicans et hancce noxam adaugeas tibi. Dehortatur Ajacem Tecmessa, ne malo insaniae addat alterum majus malum, spontaneam caedem sui. Et Herodotus in Thalia: Μὴ τὸ κακὸν τῷ κακῷ ἰῶ, id est Ne malo medearis malo. 107. I, II, 7. Morbum morbo addere Morbum morbo addere, id est conduplicare malum. Euripides in Alcestide: Μὴ νοσοῦντί μοι νοσὸν Προσθῆς· ἅλις γὰρ συμφορᾶ βαρύνομαι, id est Ne tu mihi morbo laboranti alterum Appone morbum; nam sat hoc premor malo. Ejusdem figurae est Homericum illud Iliados Ξ: Μή πού τις ἐφ’ ἕλκεϊ ἕλκος ἄρηται, id est Vulneri uti ne quis vulnus tibi forsitan addat. Sophocles item: Δευτέραν ἔπαισας ἐπὶ νόσῳ νόσον, id est Morbo quidem morbum addidisti tu alterum. Non alienum est ab hac forma, quod est apud Homerum Iliados Η, αἰνόθεν αἰνῶς, cum indicamus acerbis addi acerbiora. Sic enim ibi loquitur Menelaus: Ἦ μὲν δὴ λώβη τάδε γ’ ἔσσεται αἰνόθεν αἰνῶς, id est Dedecori res ista profecto dedecus addit. 108. I, II, 8. Ignem igni ne addas Μὴ πῦρ ἐπὶ πῦρ, id est Ne incendium incendio addas. Usurpatur a Platone. Sensus liquet. Ne calamitatem adjungas calamitati, ne commotum magis etiam commoveas. Diogenianus putat a carbonario quodam esse natum, qui invalescente incendio conflagrarit clamans interim: μὴ πῦρ ἐπὶ πῦρ. Plato libro De legibus secundo vetat, ne pueri ad annum usque duodevigesimum vinum bibant, ne, si vini calor accesserit ad fervorem aetatis, ignem igni suggerere videantur. Item Plutarchus in Praeceptis conjugalibus: Μὴ πῦρ ἐπὶ πῦρ γένηται, id est Ne ignis ad ignem accedat. Utitur idem cum aliis aliquot locis tum in Praeceptis de valetudine: Ἵνα οὖν μὴ πῦρ ἐπὶ πυρί, ὥς φασι, πλησμονή τις ἐπὶ πλησμονῆ καὶ ἄκρατος ἐπὶ ἀκράτῳ γένηται, id est Ut ne igitur ignis ad ignem, quemadmodum proverbio dicitur, expletio ad expletionem, merum ad merum addatur. 109. I, II, 9. Oleum camino addere Affinem huic habet sententiam Oleum camino addere pro eo, quod est: malo fomentum ac velut alimoniam suppeditare, quo magis ac magis augescat. Horatius in Satyris: Adde poemata nunc, hoc est, oleum adde camino, id est adde majoris insaniae materiam. Usurpat hoc divus Hieronymus ad Eustochium: Vinum et adolescentia duplex est incendium voluptatis. Quid oleum flammae adjicimus ? 110. I, II, 10. Oleo incendium restinguere Ἐλαίῳ πῦρ σβεννύεις, id est Oleo restinguis incendium, dici solitum, ubi quis ea admovet remedia, quae malum magis ac magis exacerbent. Veluti si quis animi tristitiam foedis voluptatibus obruere conetur. Aut si quis offensum jurgiis et conviciis velit placare. Quod si dicatur εἰρωνικῶς, nihil differet a proximo. Huc respexit Lucianus in Timone, cum ait, si quem aspexerit incendio conflagrantem, pice atque oleo se velle restinguere. 111. I, II, 11. Ululas Athenas Γλαῦκας εἰς Ἀθήνας, id est Ululas Athenas, subaudiendum portas aut mittis. Conveniet in stultos negotiatores, qui merces eo comportant, ubi per se magis abundant, ut si quis in Aegyptum frumentum, in Ciliciam crocum invectet. Venustius fiet, si metaphora ad res animi transferatur, ut si quis doceat doctiorem, carmina mittit poetae, consilium det homini consultissimo. Cicero ad Torquatum: Sed rursus γλαῦκας εἰς Ἀθήνας, qui haec ad te. Idem ad fratrem: Et tibi versus, quos rogas, hoc est Athenas noctuam mittam. Aristophanes ἐν Ὄρνισιν: Σί φῆς ; τίς γλαῦκ’ Ἀθήναζ’ ἤγαγε ; id est Quid ais ? quis, oro, vehit Athenas noctuam ? Usurpat idem atque exponit Lucianus in Epistola ad Nigrinum. Porro paroemia inde fluxit, quod noctua in Attica plurima est ei regioni quasi peculiaris. Fertur autem versari in Laureo Atticae loco, ubi auri metalla sunt, unde et Laureoticae noctuae vocantur. Haec avis Atheniensium populo quondam erat gratissima ac Minervae sacra habebatur propter oculos caesios, quibus etiam in tenebris perspicit, quae vulgus avium non videt. Unde et auspicata consiliis credebatur, id quod indicat proverbium Γλαὺξ ἵπταται, id est Noctua volat. Dictum est et illud de Minerva, quod Atheniensium male consulta in bonum exitum verteret. Daemon autem apud Aristophanis interpretem existimat non ob id solum dici noctuas Athenas, quod Athenis noctuarum sit copia, sed quod in nummis etiam tum aureis tum argenteis Atheniensium noctua inscalpi soleat, una cum facie Minervae. Porro nummus is appellabatur τετράδραχμον, id est quatuor drachmarum, cum antea soliti fuissent uti numismatibus didrachmis, quorum insigne erat bos, unde etiam natum est proverbium illud Bos in lingua. Sunt qui tradant apud eosdem fuisse triobolum, quod et hemidrachmium appellant; nam drachma senos obolos continet. Trioboli nomisma ex una parte Jovis effigiem habebat, ex altera noctuae. Proinde absurdum videbatur noctuam Athenas deportare, cum illic passim omnia noctuis abundarent. De nomismate Atheniensi testatur et Plutarchus in vita Lysandri, cum de servo meminit, qui domini sui furtum αἰνιγματικῶς indicans ait multas sub tegulis cubare noctuas, ostendens illic abditas pecunias noctuis insignitas. 112. I, II, 12. Memorem mones, doctum doces, et similia Identitem in Plautinis ac Terentianis comoediis occurrit: Memorem mones et doctum doces. Idem pollet Graecanicum illud: Λαλεῖς πρὸς ἔχοντα τὴν ἐπιστήμην, id est Loqueris ei, qui ipse rem calleat, καὶ εἰδότι λέγεις, id est scienti narras. Plato in Hippia majore: Εἰδότι μὲν ἐρεῖς, ὧ Σώκρατες, id est Haec scienti, Socrates, narrabis. Euripides in Hecuba: Οὐ καινὸν εἷπας, εἰδόσι δ’ ὠνείδισας, id est Dixti novum nil, sed probe scientibus Haec opprobrasti. Homerus cum alias aliquoties tum Odysseae Ρ: Γιγνώσκω, φρονέω, τά γε δὴ νοέοντι κελεύεις, id est Et novi et teneo, jam narras ista scienti. Idem Iliados Χ de Nestore admonente filium: Μυθεῖτ’ εἰς ἀγαθὰ φρονέων νοέοντι καὶ αὐτῷ, id est Dixit amico animo, licet haec per se sapienti. M. Tullius libro Epistolarum ad Atticum nono: Mirandum enim in modum Cn. noster Syllani regni similitudinem concupivit, εἰδόσι λέγω. 113. I, II, 13. Si crebro jacias, aliud alias jeceris Aristoteles in libello De divinatione quae fit ex insomniis, versum hujusmodi proverbialem citat: Si crebro jacias, aliud alias jeceris. Quo significatum est oportere rem saepius tentare neque defatigari protinus, siquando parum ex animi sententia ceciderit. Futurum enim, ut iterum atque iterum periclitanti felicius aliquando cadat. Aristotelis verba sunt haec: Ὧσπερ γὰρ καὶ λέγεται· Ἂν πολλὰ βάλλῃς, ἄλλοτ’ ἀλλοῖον βαλεῖς. Agit autem de insomniis melancholicorum, in quibus non existimat esse divinationem ullam, tametsi fit nonnunquam, ut quidam eventus somniis illorum respondeant; sed non esse mirandum, cum vitio naturae plurima ac varia somnient, aliquando existere συμπτώματα, id est casus, qui forte pariter sic eveniant, ut est ab illis somniatum. Themistius hunc locum sic circumloquitur interprete Barbaro (nam Graecus codex ad manum non erat): Nam qui totum diem jaculantur, aliquando collimant et praemium capiunt. Vetus adagium est: Si saepe jactaveris, aliquando Venerem jacies. Sunt qui putent, nec id mea quidem sententia absurde, metaphoram a sagittariis, non ab aleatoribus esse ductam. Nam et hoc significat βάλλειν. Subesse vero argutiam in eo verbo, quod in priore parte significat mittere sagittam, in posteriore ferire. Fit autem ut, qui crebrius jaculentur, vel fortuito aliquando scopum attingant. Tametsi M. Tullius libro De divinatione secundo de symptomatis agens, de quibus modo dictum est a nobis, ad utrunque refert metaphoram. Quis est enim, inquit, qui totum diem jaculans non aliquando collimet ? Totas noctes somniamus neque ulla fere est qua non dormiamus, et miramur aliquando id quod somniamus evadere ? Quid est tam incertum quam talorum jactus ? Tamen nemo est, quin saepe jactans Venerem jaciat aliquando, nonnunquam eriam iterum ac tertium. Porro Veneris jactum in hoc lusus genere fuisse quondam felicissimum palam arguit apud Suetonium Octavius Augustus in epistola quadam ad Tiberium. Inter coenam, inquit, lusimus γεροντικῶς et heri et hodie. Talis enim jactatis, ut quisque canem aut seniorem miserat, in singulos talos singulos denarios in medium conferebat, quos tollebat universos qui Venerem jecerat. Hactenus Augustus. Quadrabit et in eos, qui casu, non arte quippiam assequuntur. Extat et hodie vulgo jocus proverbialis in caecum, qui cornicem jaculo fixerit. 114. I, II, 14. Malum consilium Malum consilium consultori pessimum. Senarius est proverbialis in eos, in quorum caput recidit, quod aliis perperam consuluerunt. Siquidem, ut dicunt Graeci, ἱερὸν ἡ βουλή, id est sacra quaedam res est consilium. Atque ut est libenter accipiendum, cum res postulat, ita est religiose citraque fraudem dandum, siquis egeat. Alioqui non defuturum est numen aliquod, quod poenas repetat ab eo, qui rem sacram ac divinam perfidia violarit. A. Gellius Noctium Atticarum libro quarto, capite quinto putat adagium hoc ex historia quadam natum, eamque ex Annalibus maximis narrationibusque Verrii Flacci refert ad hunc modum: Statua Romae in comitio posita Horatii Coclitis, viri fortissimi, de coelo tacta est. Ob id fulgur piaculis luendum aruspices ex Hetruria acciti inimico atque hostili in populum Romanum animo instituerant eam rem contrariis religionibus procurare, atque illam statuam suaserunt in inferiorem locum perperam transponi, quem sol oppositu circum undique aliarum aedium numquam illustraret. Quod cum ita fieri persuasissent, delati ad populum proditique sunt et, cum de perfidia confessi essent, necati. Constititque eam statuam, perinde ut verae rationes post compertae monebant, in locum aeditum subducendam atque ita in area Vulcani sublimiore loco statuendam. Eaque res bene et prospere reipublicae cessit. Tunc igitur, quod in Hetruscos aruspices animadversum vindicatumque fuerat, versus hic scite factus cantatusque a pueris urbe tota fertur: Malum consilium consultori pessimum est. Hactenus quidem Gellius. Porro Valerius Maximus libro septimo rem quandam haud dissimilem memorat de Papyrio Cursore. Qui cum consul Aquiloniam obsideret velletque proelium committere cum hostibus, nisi si quid auspicia refragarentur, ac consultus pullarius suaderet uti commiteret, cum aves infausta nuntiassent, re cognita pullarium in prima acie constituit. Is primo trajectus telo violatam religionem expiavit. Meminit hujus rei T. Livius decadis primae libro decimo. Nec dissimile est quod refert Socrates in Historia tripartita. Eutropius eunuchus, dum studet in quosdam qui ad templum confugerant animadvertere, persuasit imperatori ut ferretur lex, qua templi religio nulli prodesset nocenti. Lata lege factum est, ut Eutropius, cum offendisset Caesarem, confugeret sub altare, unde protractus capite plexus est suo ipsius consilio perditus. Vergilius tacite notavit paroemiam in Aeneidos duodecimo libro, cum ait: Cadit ipse Tolumnius augur, Primus in adversos telum qui torserat hostes. M. Varro libro De re rustica iii., cap. i., palam citat adagium his verbis: Opinor, inquam, non solum quod dicitur, Malum consilium consultori esse pessimum, sed etiam bonum consilium ei, qui consulit et qui consulitur, bonum habendum. Sophocles in Electra: Βουλῆς γὰρ οὐδέν ἐστιν ἔχθιον κακῆς, id est Res nulla consilio nocentior malo, noxam ad eum referens, cui consilium datur. Apparet autem senarium hunc Latinum, id quod et Gellius admonuit, de Graecis illis Hesiodi versibus expressum esse, qui leguntur in opere, cui titulus Ἔργα καὶ ἡμέραι: ΟἸ αὐτῷ κακὰ τεύχει ἀνὴρ ἄλλῳ κακὰ τεύχων. Ἡ δὲ κακὴ βουλὴ τῷ βουλεύσαντι κακίστη, id est Ipse sibi nocet is alium qui laedere quaerit. Consultum male consisltori pessima res est. Plutarchus in commentario De audiendis poetis existimat hujus versiculi eandem esse sententiam, quae sit dogmatis Platonis in Gorgia, ubi Socrates dicit pejus injuriam facere quam injuriam pati et damnosius esse malo afficere quam affici. Atque adeo totidem fere verbis invenitur haec sententia apud Ecclesiasticum Hebraeum auctorem, capite vigesimospetimo: Facienti nequissimum consilium super ipsum devolvetur. Exstat in hanc sententiam et apologus Graecus non invenustus nec omnino indignus, quem his commentariis adjungamus. Leonem ob senectam aegrotantem et ea causa suo in lustro continentem sese caetera quidem animantia officii gratia visebant regem suum excepta vulpe. Proinde lupus nactus opportunitatem accusavit vulpem apud leonem laesae majestatis, quae pro nihilo haberet eum, penes quem rerum erat summa, nec ob contemptum ad visendum accessisset, atque interea intervenit in lupi fabula vulpes et extremam sermonis partem audivit. Itaque leo conspecta vulpe protinus adversus eam infremuit. At illa postulato ad purgandum sese spatio et Quis, inquit, omnium qui huc convenerunt, tantum tibi profuit quantum ego, quae quoquo versum circumcursitavi tibique morbi remedium a medicis repperi ?. Cumque leo protinus edixisset, ut remedium aperiret: Si vivum, inquit, lupum excories et illius pellem induas, convalesces. Leo credulus continuo lupum invasit et interemit. Quo exstincto risit astuta vulpes calumniatoris malum consilium in ipsius recidisse caput. Carmen autem refertur a Plutarcho et hunc in modum: Ὅς δ’ ἄλλῳ κακὰ τεύχει, ἑῷ κακὸν ἥπατι τεύχει, id est Damna parans aliis, proprio parat epati damna. 115. I, II, 15. Suum cuique pulchrum Proverbialis sententia Suum cuique pulchrum in eos, quibus sua, qualiacumque sunt, tamen studio quodam magis quam judicio placent. Est autem a communi mortalium ingenio sumpta, quibus usque adeo insita est illa φιλαυτία, id est amor sui, ut neminem tam modestum, tam attentum, tam oculatum invenias, quin in propriis aestimandis, quadam animi propensione corruptus caecutiat atque hallucinetur. Et quem unquam vidimus in tam barbara regione natum, cui sua patria non vel optima videatur ? Quae gens tam effera, tam horrida lingua, quae non alias prae sua contemnat ? Quae tam ferina corporis specie, quae sibi non appareat formosissima ? Proinde vere scripsit Aristoteles libro Rhetoricorum secundo: Ἐπει δὲ φίλαυτοι πάντες, καὶ τὰ αὑτῶν ἀνάγκη ἡδέα εἷναι πᾶσιν, οἸον ἔργα, λόγους· διὸ καὶ φιλοκόλακες ὡς ἐπὶ τὸ πολύ, id est Quoniam autem omnes sui sunt amantes et sua cuique jucunda esse necessum est, ut facta dictaque; idcirco plerumque etiam assentatoribus gaudent. Id tametsi omnibus generaliter verum est, ut sit, quemadmodum ait Horatius, Caecus amor sui, tamen in artifices, atque ex his potissimum in poetas, ad haec in amantes praecipue quadrare videtur. Etenim rectissime scripsit Aristoteles, quarto Moralium libro, suo quemque artificem opere impense delectari, non aliter quam rebus quibusdam ex sese prognatis. Neque secus adamant sua carmina poetae quam parentes liberos. Est enim artificis opus quasi quidam ingenii foetus, de quo Socrates ait rectius judicare obstetricem quam matrem ipsam. Sponsis item amantibus mos est suam cuique sponsam certatim extollere. Cujus rei sat magnum exemplum exstat de Tarquiniis adulescentibus. Unde et hodie vulgo scite dicunt nullum reperiri deformem amasium. Propterea quod amanti vel non pulchra pulcherrima videantur. Quam sententiam eleganter extulit Theocritus in Ecloga sexta: Ἦ γὰρ ἔρωτι Πολλάκις, ὧ Πολύφαμε, τὰ μὴ καλὰ καλὰ πέφανται, id est, Etenim haud raro, Polypheme, Quae minime sunt pulchra, ea pulchra videntur amori. Plato proverbium extulit in Lyside, sed inverse. Καὶ κινδυνεύει, inquit, κατὰ τὴν ἀρχαίαν παροιμίαν, τὸ καλὸν φίλον εἷναι, id est Periculum est, ne juxta vetus adagium amicum sit, quod pulchrum est. Quasi non ideo pulchrum haberi debeat aliquid, quod sit amicum, sed ideo oporteat esse amicum quod sit pulchrum. Huc pertinet et illud, quod scribit M. Tullius libro De finibus quinto: Suo enim quisque studio maxime ducitur. Et rursum in primo Officiorum: Quorum uterque suo studio delectatus contempsit alterum. Quamquam hoc venia dignum, hactenus communem illam φιλαυτίαν valere, ut suis quisque liberis, suis artibus, suo instituto, suis inventis, suae patriae paulo impensius faveat, nisi eo usque caecitatis nos rapiat, ut et virtutes alienas calumniemur et nostris blandiamur vitiis eaque virtutum nomine donemus ac sibi quisque sit, quod sibi fuit Suffenus Catullianus aut Mevius Horatianus. Quod vitii Flaccus in Epistolis notans Dum mala, inquit, delectent mea me, vel denique fallant. Atque hoc loco Porphyrio indicat Horatium respicere vulgatam sententiam, quod homines suis malis non solum non doleant, verumetiam delectentur; eaque de re Graecum adagium esse celebratum, verum id adagiam vitio librariorum desideratur in scriptura. Eodem pertinet, quod alibi dixit Horatius: Turpia decipiunt caecum vitia, aut etiam ipsa haec Delectant, veluti Balbinum polypus Agnae. Nam Balbino stulto amanti etiam polypus Agnae amicae suave quiddam olere videbatur. Est autem polypus vitium narium grave olentium, itidem ut hircus alarum. Unde et polyposos et hircosos dicimus. M. Tullius ad Atticum libro decimoquarto Accipe, inquit, a me, mi Attice, καθολικὸν θεώρημα earum rerum in quibus exercitati sumus satis. Nemo unquam neque poeta neque orator fuit, qui quemquam meliorem se arbitraretur. Hoc etiam malis contingit; quid tu Bruto putas ingenioso et erudito ? De quo etiam experti sumus nuper in edicto. Scripseram rogatu tuo. Meum mihi placebat, illi suum. Quinetiam cum ipsius precibus adductus pene scripsissem ad eum de optimo genere dicendi, non modo mihi sed etiam tibi scripsit sibi illud quod mihi placeret, non probari. Quare sinamus, quaeso, quemque sibi scribere. Suam cuique sponsam, mihi meam; Suum cuique Amorem, mihi meum. Non scite. Hoc enim Attilius, poeta durissimus. Hactenus Cicero. Cujus ex verbis apparet hos duos versiculos Suam cuique etcaetera ex Attiliana quapiam fabula sumptos esse. Idem Tullius libro Tusculanarum quaestionum quinto: Musicorum vero perstudiosum accepimus, poetam etiam Tragicum, - quam bonum nihil ad rem: in hoc enim genere nescio quo pacto magis quam in aliis suum cuique pulchrum est. Adhuc neminem cognovi poetam (et mihi fuit cum Aquinio amicitia) qui sibi non optimus videretur. Sic se res habet. Te tua, me delectant mea. Eandem sententiam Plautus in Sticho diversis verbis, sed nimis quam eleganter extulit. Suus, inquit, rex reginae placet, sua cuique sponsa sponso. Huc referendum et Theocriticum illud: Καὶ γάρ θην οὐκ εἷδος ἔχω κακὸν ὥς με λέγοντι, id est Nec mihi forma profecto mala est, si vera loquuntur. Id imitans Maro: Nec sum adeo informis nuper me in littore vidi, Cum placidum ventis staret mare. Apertius adlusit ad adagium Flaccus in epistola quadam: Jovis auribus ista Servas, fidis enim manare poetica mella Te solum, tibi pulcher. Tibi pulcher dixit pro tibi ipsi placens. Non dissidet ab hac forma, quod divus Augustinus cum aliis aliquot locis tum in epistula XLVIII adducit ex Tychonio quodam: Quod volumus, sanctum est. Est autem hemistichium carminis heroici. Quod dictum utinam non perinde locum haberet in moribus eorum, qui hodie sibi arrogantius vindicant pietatem quam unquam fecerint Pharisaei, qui cum vitiis nec ferendis nec nominandis madeant, miro tamen supercilio debacchantur in vitam alienam. 116. I, II, 16. Patriae fumus igni alieno luculentior Proverbii faciem habet atque ad eandem pertinet sententiam, quod eleganter scripsit Lucianus in Encomio patriae: Καὶ ὁ τῆς πατρίδος αὐτῷ καπνὸς λαμπρότερος ὀφθήσεται τοῦ παρ’ ἄλλοις πυρός, id est Ac patriae fumus luculentior homini videtur, quam ignis alibi. Philostratus in Ariadne: Ὁ Θησεὺς δὲ ἐρᾶ μέν, ἀλλὰ τοῦ τῶν Ἀθηνῶν καπνοῦ· Ἀριάδνην δὲ οὐδὲ οἷδεν ἔτι, οὐδὲ ἔγνω ποτέ, id est Theseus vero amat quidem, sed Athenarum fumum; nam Ariadnen neque vidit adhuc, neque etjamdum cognovit. Apud Homerum terrae natalis fumum Ulysses optat videre surgentem, unde et ductum proverbium. Sic enim legitur Odysseae A: Ἱέμενος τὸν καπνὸν ἀποθρῴσκοντα νοῆσαι Ἧς γαίας, id est Exoptans oculis surgentem cernere fumum Natalis terrae. 117. I, II, 17. Viva vox Viva vox olim dicebatur non scripta, sed ab ipso pronuntiantis ore percepta quasi vivida atque efficax. Nam viva nonnumquam dicuntur quae nativa sunt, non factitia, ut vivo de marmore et vivoque sedilia saxo. Inest autem rebus nativis nescio quid gratiae genuinae, quod ars nulla queat imitatione consequi. Porro scriptura vox quaepiam est, sed quasi factitia veraeque vocis utcumque imitatrix. Deest actus motusque, hoc est vita. Siquidem actio, ut auctor Fabius, orationis quasi vita est. Rerum inventio ossium instar est, ordo nervos imitatur, elocutio carnem, cutem coloremque. Memoria spiritus vice fungitur, quibus omnibus accedit pronuntiatio velut motus quidam vitalis. Nullum enim certius argumentum vitae quam motus. Unde et flumina viva dicuntur, et argentum vivum. Contra mortua quae torpent languentque. Cicero libro Tusculanarum quaestionum secundo: Licet enim satis exemplorum ad imitandum ex lectione suppeditet, tamen viva illa, ut dicitur, vox alit plenius, praecipueque praeceptoris. Idem ad Atticum libro secundo: Ubi sunt nunc qui aiunt ζώσης φωνῆς ? Quanto magis vidi ex tuis litteris quam ex illius sermone, quid ageretur. Porro quod Cicero protulit abruptum ac mutilum, hoc quidam supplerunt de suo ad hunc modum: ζώσης φωνῆς μείζω ἐνέργειεαν εἷναι. Plinius junior in epistola quadam ad Nepotem: Praeterea magis, ut vulgo dicitur, viva vox afficit. Nam licet acriora sint quae legas, altius tamen in animo sedent quae pronuntiatio, vultus, habitus, gestus etiam dicentis adfigit. Seneca epistola quinta: Plus tamen tibi et viva vox et convictus quam oratio proderit. Divus Hieronymus in praefatione generali: Habet nescio quid latentis energiae viva vox et in aures discipuli de doctoris ore transfusa fortius sonat. Hactenus ille. Unde celebratum illud Aeschinis, de Demosthene: Σί δέ, εἰ αὐτοῦ θηρίου ἠκηκόειτε, id est Quid autem si ipsam audissetis belluam ? Et illud: in scriptis Demosthenis magnam Demosthenis partem abesse. 118. I, II, 18. Muti magistri Quod modo retulimus, usurpavit et A. Gellius atque huic alterum quoddam diversum adjecit. Quoniam, inquit, vocis, ut dicitur, vivae penuria erat, ex mutis, quod aiunt, magistris cognoscerem. Mutos magistros libros sentiens, qui loquuntur quidem nobis, ut apud Platonem ait Socrates, sed dubitanti non satis commode respondent. Nec illepide profecto litterae muti vocantur praeceptores, propterea quod mutorum est non voce, sed nutibus signisque loqui. Itidem et libri notulis quibusdam et significantibus figuris nobiscum fabulantur. Quemadmodum enim voces, sensorum animi velut εἴδωλα quaepiam sunt auctore Aristotele, sic litterarum figurae, vocum simulacra quaedam recte dicuntur. Neque mirandum, si quidem ἀρχέτυπον illud pectoris exemplar efficacius repraesentat ac transfundit affectus animi quam alterum illud, quod non rem ipsam, sed imitationem imitatur. Neque illud temere quaeri solet a multis, utrum sit ad eruditionem comparandam conducibilius ζώσῃ φωνῆ χρῆσθαι ἥ τοῖς ἀφώνοις διδασκάλοις, hoc est plusne conferat lectio an auscultatio. Et habet res utraque sua quaedam peculiaria commoda; nam ex libris tum eruditiora ferme sunt quae discuntur, tum plura. Tantum enim quisque discit, quantum ingenii celeritate consequi, memoriae fidelitate complecti potest. Adde quod hi praeceptores numquam gravantur operam suam nobis impertire. Atque horum ut uberior, ita paratior copia. Accedit huc otium illud et cogitationis secretum. Licet pressius inspicere singula, licet retractare, licet expendere. At e diverso minore jactura tum ingenii tum oculorum tum valetudinis constant, quae a praeceptore disserente percipimus, maxime si is dicat, quem et miremur et amemus. Deinde insidunt altius animo et haerent tenacius et occurrunt promptius. Quare consultum erit alterum studii genus cum altero conjungere, et ubi vivae vocis erit copia, libentius auscultare quam legere, si modo mediocri sit eruditione quem audis. Ubi non erit, libenter quasi non minus operae pretium facturus sis, ad libros confugere, sed optimos. Denique ut illud quoque adjiciam: ea figura libri dicti sunt muti magistri, qua M. Tullius legem appellat mutum magistratum, magistratum legem loquentem, et qua Plutarchus poesim appellat picturam loquentem et picturam mutam poesim. 119. I, II, 19. Frons occipitio prior Priscis agricolis celebratum adagium atque instar aenigmatis jactatum: Frons occipitio prior. Quo significavit antiquitas rectius geri negotium, ubi praesens ac testis adest is, cujus agitur negotium. Prior dictum est pro potior meliorque. Alioqui quis ignorabat frontem priorem esse capitis partem, occipitium posteriorem ? Tametsi haec amphibologia commendat nonnihil dicti gratiam, quod ob antiquitatem oraculi instar habebatur. Exstat autem apud Catonem libro De re rustica, capite quarto. Si bene, inquit, aedificaveris, libentius et saepius venies, fundus melior erit minusque peccabitur, fructi plus capies, frons occipitio prior. Plinius item in eandem ferme sententiam, libro Historiae mundi decimooctavo, capite quinto Eum tamen, inquit, qui bene habitet, saepius ventitare in agrum frontemque domini plus prodesse quam occipitium non mentiuntur. Rursum ejusdem libri capite sexto: Et ideo majores fertilissimum in agro oculum domini esse dixerunt. Aristoteles Oeconomicorum libro primo videtur hanc sententiam apud Persam quempiam referre subnectens alteram huic similem, quae a Libe quodam sit profecta. Sed satius fuerit ipsius adscribere verba, si quis forte desiderabit: Καὶ τὸ τοῦ Πέρσου καὶ Λίβυος ἀπόφθεγμα εὖ ἅν ἔχοι· ὁ μὲν γὰρ ἐρωτηθείς, τί μάλιστα ἵππον πιαίνει, ὁ τοῦ δεσπότου ὀφθαλμὸς ἔφη· ὁ δὲ Λίβυς ἐρωτηθείς, ποία κόπρος ἀρίστη, τὰ τοῦ δεσπότου ὀφθαλμὸς ἴχνα ἔφη, id est Atque illud Persae Libysque responsum, recte servabitur. Nam alter interrogatus, quae res potissimum saginaret equum, respondit oculus domini, alter rogatus, quod stercus esset optimum, domini vestigia inquit. Uterque significavit domini praesentiam plurimum habere momenti ad rem bene gerendam. Item Columella putat rem malam esse frequentem fundi locationem, pejorem tamen urbanum colonum, qui per familiam mavult agrum quam per se colere. Huc pertinet illud quod refertur a Gellio, quod cum quidam corpulentus ac nitidus equum haberet macilentum ac strigosum, rogatus quid esset in causa, respondit mirum non debere videri, si equo suo esset habitior, quandoquidem ipse se pasceret, equum curaret servus. Plutarchus in commentario De liberis educandis: Κἀνταῦθα δὴ ῥηθὲν ὑπὸ τοῦ ἱπποκόμου χάριεν, ὡς οὐδὲν οὕτω πιαίνει τὸν ἵππον ὡς βασιλέως ὀφθαλμός, id est Hinc et illud eleganter dictum ab equisone, nihil perinde saginare equum ut regis oculum. Hujus figurae est quod Aeschylus in tragoedia, cui titulus Persae, domini praesentiam oculum domus vocat: Ὄμμα γὰρ δόμων νομίζω δεσπότου παρουσίαν, id est Nam domus oculum esse domini judico praesentiam. Eodem pertinet, quod perquam venuste dixit T. Livius non satis feliciter solere procedere, quae oculis agas alienis. Innuit tale quiddam et Terentius in Eunucho, cum ait: Ita ut fit, domini ubi absunt, significans absentibus heris ministros omnia facere indiligentius et peccare licentius; nempe haec omnia eo tendunt, ut quisque suum negotium praesens curet neque magnopere fidat alienae industriae. Id nulli magis observandum quam principi, si modo principis animum gerat, non praedonis, hoc est si publicum commodum cordi habet. At hodie fere episcopi et reges omnia alienis manibus, alienus auribus atque oculis agunt, neque quicquam minus ad se pertinere putant quam rempublicam aut privatis suisque distenti aut voluptatibus occupati. 120. I, II, 20. Aequalis aequalem delectat Similitudo mater est benevolentiae consuetudinisque et familiaritatis conciliatrix. Unde videmus juvenes inter se libenter convenire, senes cum senibus congregari, doctos doctorum conventu capi, improbos congredi cum improbis, bibones cum bibonibus, nautas amare nautas, divitibus esse necessitudinem cum divitibus atque in universum similia similibus gaudere. In hanc sententiam extant aliquot veterum proverbia, quorum est illud: Ἥλιξ ἥλικα τέρπει, id est Aequalis aequalem delectat. Quod usurpans M. Tullius in Catone Majore. Pares autem, inquit, cum paribus, ut est in vetere proverbio, facillime congregantur.Nam prima familiaritatis conciliatio proficiscitur ab aetatis aequalitate, quam Graeci vocant. Ad quod alludens Homerus in Odysseae O: Ἀτὰρ καὶ ὁμήλικές εἰμεν, id est Quinetiam sumus aequaevi. Huc respexit Plato primo De republica libro, apud quem Cephalus, qui se testatur jam pervenisse ἐς γήραος οὐδός, id est senectae limen, ait: Πολλάκις γὰρ συνερχόμεθά τινες εἰς ταὐτὸ παραπλησίαν ἡλικίαν ἔχοντες, διασῴζοντες τὴν παλαιὰν παροιμίαν, est Saepenumero plerique convenimus ferme aequales antiquum illud servantes proverbium. Aristoteles secundo Rhetoricorum libro recensens quae quibus sint jucunda, scribit in totum ea natura sese invicem delectari, quae genere sint conjuncta aut similia ut hominem homine, equum equo, adolescentem adolescente. Atque huc tendere proverbia vulgo jactata: Ἥλιξ ἥλικα τέρπει. Item id genus alia quaedam. Verba illius haec sunt: Σὰ συγγενῆ δὲ κατὰ φύσιν ἀλλήλοις ἐστίν, ἅπαντα τὰ συγγενῆ καὶ ὅμοια ἡδέα ὡς ἐπὶ τὸ πολύ, οἸον ἄνθρωπος ἀνθρώπῳ καὶ ἵππος ἵππῳ καὶ νέος νέῳ. Ὅθεν καὶ αἱ παροιμίαι εἴρηνται, ὡς ἧλιξ ἥλικα τέρπει, καὶ ὡς ἀεὶ τὸ ὁμοῖον, καὶ ὅσα ἄλλα τοιαῦτα. Theognis ait amicitiam cohaerere inter aequales, vicinos et senes: Πάντες μὲν τιμῶσιν ὁμῶς, ἴσοι οἵ τε κατ’ αὐτὸν Οἰκοῦσιν χωρὶς, οἵ τε παλαιότεροι, id est Omnes hi sese venerantur amantque vicissim, Vicini, aequales viribus atque senes. Nec alienum est ab hoc proverbio, quod Empedocles ait apud Aristotelem, libro De anima primo, animam esse quiddam ex omnibus elementis conflatum, imo ipsam horum quidvis esse et unumquodque cognoscere, eo quod habet affine quiddam cum singulis. Unde et Plato in Timaeo dicit animam ex elementis constare. Empedoclis versus sic habent: Γαίῃ μὲν γὰρ γαῖαν ὀπώπαμεν, ὕδατι δ’ ὕδωρ, Αἰθέρι δ’ αἰθέρα δῖον, ἀτὰρ πυρὶ πῦρ ἀἹδηλον, Στοργῆ δὲ στοργήν, νεῖκος δέ τε νείκεϊ λυγρῷ. Quos versus, quoniam initio desperabamus commodius verti posse, ab Argyropylo versos subjecimus: Terram nam terra, lympha cognoscimus aquam, Aetheraque aethere, sane ignis dignoscitur igni, Sic et amore amor ac tristi discordia lite. Quanquam in primo versu suspicor a librariis undam versam in aquam. Post amicorum rogatu nostra addidimus qualiacunque: Terra quidem terra sentitur, lymphaque lympha, Aetherque aethere purus, at igni noxius ignis, Dulcis amore amor atque odio funesta simultas. Argyropylus explendi carminis gratia pro uno verbo ὀπώπαμεν duo reddidit, cognoscimus et dignoscitur, duo epitheta praetermisit, δῖον καὶ ἀἹδηλον. Deinde vocis repetitae gratiam bis perdidit, in aquam et undam, in discordia et lite, ut ne commemorem duritiem compositionis in Terram nam. Sic et sane adverbium de suo attexuit. Nos amori addidimus epitheton, sed quod fuerat additurus poeta, si per metri leges licuisset, quandoquidem voci contrariae addidit suum νείκεϊ λυγρῷ. haec mihi dicuntur, ut suggillem virum de studiis optimis optime meritum, sed ut judicio proficiant adolescentes, quibus haec potissimum scribuntur. Philosophorum quispiam, Zenon ni fallor, apud Augustinum prodidit animam ipsam esse numerum seipsam moventem atque hanc ob causam rebus numerosis natura capi delinirique, veluti musicis modis afficiuntur et pueri cognato quodam naturae sensu, cum prorsus nesciant quid sit musica. Aristoles hoc ipso quem modo retulimus loco definitionem hanc adducit tacito auctoris nomine. 121. I, II, 21. Simile gaudet simili Ὅμοιον ὁμοίῳ φίλον, id est Simile gaudet simili. Aristoteles libro Moralium octavo: Ὅμοιον ὁμοίου ἐφίεται, id est Simile appetit simile. Item libro nono: Ὅμοιον ὁμοίῳ φίλον, est Simile simili amicum. Unde est et illud: Ὁμοιότης τῆς φιλότητος μήτηρ, id est Similitudo mater amoris. Quare ubi absoluta similitudo, ibi vehementissimus amor, id quod indicat fabula Narcissi. Agathon in Convivio Platonis: γὰρ παλαιὸς λόγος εὖ ἔχει, ὡς ὅμοιον ὁμοίῳ ἀεὶ πελάζει, est Scite quidem veteri proverbio fertur, simile simili semper haerere.Plutarchus in commentario, cui titulus Quo pacto sit amicus ab adulatore dignoscendus, refert hujusmodi senarios: Γέρων γέροντι γλῶτταν ἡδίστην ἔχει, Παῖς παιδί, καὶ γυναικὶ πρόσφορον γυνή, Νοσῶν τ’ ἀνὴρ νοσοῦντι, καὶ δυσπραξίᾳ Ληφθεὶς ἐπῳδός ἐστι τῷ πειρωμένῳ, id est Seni senilis lingua jucundissima est, Pueroque puer, et mulier apta foeminae, Aegrotus itidem aegroto, et in malis situs Exercito malis placet atque congruit. Diogenes Laertius ostendens quaedam imitatum Platonem ex Epicharmi scriptis adducit et illud: Quod canis cani videtur pulcherrima et bovi bos et asina asino et sus sui. Diximus alibi suum cuique reginae placere regem. Plato libro De legibus octavo: Υίλον μέν που καλοῦμεν ὅμοιον ὁμοίῳ κατ’ ἀρετὴν καὶ ἴσον ἴσῳ, id est Amicum quidem vocamus simile simili quoad virtutem et aequale aequali. Quanquam adagium recte transferetur et ad illos, quos similitudo conciliat vitiorum. In quos est illud Catulli: Pulchre convenit improbis cinaedis. Item illud Martialis: Uxor pessima, pessimus maritus, Miror non bene convenire vobis. Illud item Juvenalis: Magna inter molles concordia. 122. I, II, 22. Semper similem ducit deus ad similem Potest autem adagium ex Homero natum videri, apud quem in Odysseae P Melanthius caprarius conspicatus Eumaeum subulcum ipsum Ulyssem secum adducentem sed habitu specieque pannosi, scomma jacit in utrunque, quasi duo inter se similes bene convenissent: Νῦν μὲν δὴ μάλα πάγχυ κακὸν ἡγηλάζει, Ὡς αἰεὶ τὸν ὁμοῖον ἄγει θεὸς ὡς τὸν ὁμοῖον, id est Nunc adeo malus ecce malum comitatur, ut usque Ad similem deus adducit similemque paremque. Aristoteles libro Moralium octavo proverbii loco refert: Ὅθεν τὸν ὅμοιόν φασιν ὡς τὸν ὅμοιον, id est Unde simile aiunt ad simile. 123. I, II, 23. Semper graculus assidet graculo Ἀεὶ κολοιὸς πρὸς κολοιὸν ἱζάνει, id est Adsidit usque graculus apud graculum. Refertur a Diogeniano proverbialis senarius notaturque ab Aristotele libro Rhetoricorum, quem modo citavimus, ubi inter alia complura hujus sententiae proverbia hoc quoque commemorat. Item libro Moralium octavo καὶ κολοιὸς ποτὶ κολοιόν, id est et graculus, inquit, ad graculum. Graecis est trochaicus dimeter, haud dubium quin ex poeta quopiam decerptus. Eleganter usurpavit adagium Gregorius in quadam ad Eudoxium epistola: Κολοιὸν δὲ ποτὶ κολοιὸν ἱζάνειν καὶ τῆς παροιμίας ἀκούεις, id est Graculum autem assidere graculo audis et a proverbio. Porro graculorum conventus olim notos fuisse testatur M. Varro libro De re rustica III. Unde Plutarchus in libro De polyphilia: Οὐκ ἀγελαῖόν ἐστιν οὐδὲ κολοιῶδες, id est Non armentarium est neque graculeum. Quin huic avi nomen inditum a κολάω, est conglutino. M. Varro graculos quoque Latinis inde dictos vult, quod gregatim volent. Quintilianus non probat asseverans dictionem ab avium voce confictam. 124. I, II, 24. Cicada cicadae chara, formica formicae Caeterum quod Aristoteles in eo loco, quem modo citavimus, addidit et si qua sunt id genus alia, dubium non est, quin senserit illa quae sunt apud Theocritum Idyllio nono: Σέττιξ μὲν τέττιγι φίλος, μύρμακι δὲ μύρμαξ, Ἴρηκες δ’ ἴραξιν, id est Formicae grata est formica, cicada cicadae, Accipiter placet accipitri. Porro nota est formicarum politia et cicadarum concentus. 125. I, II, 25. Figulus figulo invidet, faber fabro Ab hac forma velut excipiendi sunt qui in eadem arte versantur, propterea quod inter hos artificii similitudo magis aemulationem conciliat quam benevolentiam. Quorum mutuam inter ipsos invidiam Hesiodus in opere, cui titulus Opera et dies, compluribus metaphoris indicavit haud tamen damnans id genus artificum concertationem, imo probans ac laudans. Proposuerat enim poeta duplex aemulationis genus, quorum alterum sit utile pulchrumque mortalibus alterum foedum ac perniciosum. Hoc homines ad rixas ac bella concitari propter opum honorumque certamina, illo vero tanquam exemplis propositis ad industriam et honestas artes expergefieri. Honestam igitur aemulationem his verbis describit: Ζηλοῖ δέ τε γείτονα γείτων Εὶς ἄφενον σπεύδοντ’ ἀγαθὴ δ’ ἔρις ἥδε βροτοῖσιν. Καὶ κεραμεὺς κεραμεῖ κοτέει καὶ τέκτονι τέκτων, Καὶ πτωχὸς πτωχῷ φθονέει καὶ ἀοιδὸς ἀοιδῷ. Quos versus longe elegantissimos in hoc duntaxat vertimus, ut intelligantur. Nam venustatem vix quisquam assequatur, nedum ego: Semper vicinus vicino est aemulus, hunc ut Condere cernit opes properantem gnaviter, atqui Concertatio conducit mortalibus ista. Odit ita fabrumque faber figuloque molestus Est figulus; mendico protinus invidet alter Mendicus, cantor cantorem lividus odit. Usurpatur cum alias frequenter apud diversos auctores tum apud Aristotelem libro Moralium secundo. Rursum ejusdem operis libro octavo paroemiae vice refertur: Κεραμεῖς πάντας τοὺς τοιούτους ἀλλήλοις φασὶν εἷναι, id est Omnes ejusmodi figulos inter sese aiunt esse. Figulos invidos dixit nimirum alludens ad Hesiodium adagium. Item Rhetoricorum libro tertio: Ὄθεν εἴρηται Καὶ κεραμεὺς κεραμεῖ, id est Unde dictum est Et figulus figulo. Citat ibidem et hunc senarium, haud scio ex quo poeta: Σὸ συγγενὲς γὰρ καὶ φθονεῖν ἐπίσταται, id est Etenim invidere didicit ipsa affinitas. At est similitudo, quam in Symposiacis Plutarchus μάχιμον dicit, hoc est bellacem ac pugnacem, qualis est gallorum gallinaceorum qualisque est inter sophistas, mendicos, poetas, cantores, et ob hoc vetat id genus hominum in conviviis conjugi, ne quid oriatur rixae; est altera, quam ἐπιεικῆ vocat, cujusmodi est graculorum inter se. Ad hanc pertinent nautae, agricolae, venatores, aliptici. Atque ob id recte copulantur in accubitu. Ad haec amantes, nisi contingat eos eandem amare. 126. I, II, 26. Cretensis cretensem Ὁ Κρὴς τὸν Κρῆτα, Cretensis Cretensem, subaudi, quod erit commodum sententiae, provocat , conatur circumvenire aut tale quippiam. Quoties improbus agit cum improbo, perfidus cum perfido. Sumptum adagium a Cretensium moribus, quos plurimis conviciis incessuit antiquitas. 127. I, II, 27. Cretensis cum Aegineta Eandem obtinet sententiam Κρὴς πρὸς Αἰγινήτην, id est Cretensis cum Aegineta, subaudiendum agit. Quadrat in pariter improbos, qui mutuis inter se fallaciis agunt. Nam Aeginetae quoque olim male audierunt, in quos etiam oraculum illud quidam aeditum putant: Οὔτε τρίτοι οὔτε τέταρτοι, id est Neque tertii neque quarti. 128. I, II, 28. Vulpinari cum vulpe Ἀλωπεκίζειν πρὸς ἑτέραν ἀλώπεκα, id est Cum vulpe vulpinare tu quoque invicem. Senarius est proberbialis: cum astutis astutiis agito. Horatius: Numquam te fallant animi sub vulpe latentes. Aristophanes in Vespis: Οὐκ ἔστιν ἀλωπεκίζειν, est Non licet vulpinari. Quod autem nos ἀλωπεκίζειν vertimus vulpinari, ne quis hoc verbi tanquam nostrum ac novum aspernetur, citatur ex M. Varrone a Nonio Marcello. Sic enim ausus est dicere Varro vulpinari prο ἀλωπεκίζειν, Horatius juvenari dixit pro νεανίζειν. Vide proverbium Βατταρίζειν. 129. I, II, 29. Cretiza cum Cretensi Πρὸς Κρῆτα κρητίζειν, id est Adversum Cretensem cretiza, id est adversus mendacum mendaciis utere. Usus est Plutarchus in vita Lysandri: Πρὸς Κρῆτα δὲ ἄρα τοῦ λόγου κρητίζων. Rursus in vita Pauli Aemilii: Σοὺς μὲν ἐπισταμένους ἀκριβῶς αὐτὸν οὐκ ἕλαθεν κρητίζων πρὸς κρῆτας, est Eos quidem, qui hominem penitus norant, haud latuit, quod cum Cretensibus arte Cretica uteretur. Propterea quod Cretensium vanitas de Jovis apud se sepulchro multaque id genus mentientium in vulgi fabulam abierit, id quod palam testatur Epimenidis ille versiculus, quem Paulus etiam apostolus citat: Κρῆτες ἀεὶ ψεῦσται, κακὰ θηρία, γαστέρες ἀργοί, id est Cretenses semper mendaces, malae bestiae, ventres pigri. Divus Hieronymus in commentariis, quos in hanc scripsit epistolam, indicat hunc versiculum repertum in opere Epimenidis, cui titulum fecit De oraculis. Unde et Paulus prophetam vocat sive per jocum sive ob argumentum. Hujus autem carminis initium, Κρῆτες ἀεὶ ψεῦσται, usurpavit Callimachus porta Cyrenensis in hymno scribens adversus Cretenses in laudem Jovis ac vanitatis eos arguens, quod jactitarent illius sepulchrum esse apud se, cum is esset immortalis. Quo respiciens Ovidius Nec fingunt, inquit, omnia Cretes. Unde κρητίζειν pro mentiri dicunt. Suidas aliam adagionis causam indicat scribens Idomeneum Cretensem, cum illi negotium esset datum, ut aes quod e spoliis ab hostibus detractis collectum erat, distribueret, sibi partem longe optimam delegisse. Unde congruere videtur etiam in illos, qui fraudant alios suisque commodis impensius ubique student. Idem putat adagium quadrare etiam in eos, qui frustra mendaciis agunt adversus artificem mentiendi. Quemadmodum vulgo dicunt difficillimum esse furari apud fures, ita difficillimum mendaciis imponere mendacibus. 130. I, II, 30. Cum care carizas Huic simillimum refert Diogenianus: Πρὸς Κᾶρα καρίζεις, id est Cum Care carizas, rustice agis cum rustico, barbare loqueris barbaro, crasse cum crasso. Cares populi sunt Phrygiae, de quibus alio loco dicemus, quorum mores proverbiis aliquot fecere locum. 131. I, II, 31. Cretensis mare Ὁ Κρῆς τὴν θάλασσαν, id est Cretensis mare, subaudiendeum nescit aut metuit. Hanc paroemiam refert pariter atque exponit Strabo Geographiae libro x. scribens olim Cretenses navigandi peritia rerumque maritimarum usu principatum tenuisse atque hinc antiquitus increbuisse proverbium Cretensis mare nescit in eos, qui nescire fingerent, quod egregie callerent. Etenim qui consentaneum est Cretenses, cum sint insulares, ignorare mare, quo cinguntur undiquaque ? Usus est eodem et Aristides in Pericle: Κρὴς τὸν πόντον. Zenodotus scribit apud Alcaeum extare. His affine est quod habet Horatius in epistola ad Octavium: Ipse ego qui nullos me affirmo scribere versus, Invenior Parthis mendacior, Quod Parthi tum maxime pungent, cum fugam simulant. 132. I, II, 32. Ad umbilicum ducere Exstant apud auctores aliquot absolvendi paroemiae, quarum de numero est illa Ad umbilicum ducere pro eo, quod est: librum finire atque absolvere. Sunt enim umbilici interprete Porphyrione ornamenta quaedam ossea aut lignea corneave umbilici nostri formam imitantia, quae voluminibus jam absolutis addebantur, atque hinc proverbialem figuram esse natam Ad umbilicum pervenit, id est ad finem. Horatius in Epodis: Deus, deus nam me vetat Inceptum celeres promissum carmen iambos Ad umbilicum ducere. Martialis in quarto Epigrammatum libro: Ohe, jam satis est, ohe libelle, Jam pervenimus usque ad umbilicus, Tu procedure adhuc et ire quaeris. Idem libro quinto: Quae cedro decorata purpuraque Nigris pagina crevit umbilicis. Idem in tertio: Cedro nunc licet ambules perunctus, Et frontes gemino decens honore Pictis luxurieris umbilicis. Rursum in undecimo: Explicitum nobis usque ad sua cornua librum, Et quasi perfectum, Septitiane, refers. Verum equidem haud scio possitne proverbium hoc alio quam ad librum aut Carmen transferri, nisi durior fiat metaphora. 133. I, II, 33. Summum fastigium imponere Illud generalius est Summum fastigium imponere, pro eo, quod est: rem omnibus suis partibus absolvere. Exempla reperies apud Ciceronem libro Officiorum tertio, apud Plinium in epistolis aliquoties. Translatum ab aedificatoribus, qui perfecto demum aedificio fastigium aliquod solent imponere. Quibus sicuti fundamentum prima instituendi operis pars est, ita fastigium suprema est jam absoluti. Unde quemadmodum fundamenta jacere transferunt ad id, quod est instituere quippiam, itidem fastigium addere traducunt ad rei perfectionem summamque, ut vocant, manum. Huic confine quod a Graecis dicitur, Σὸν κολοφῶνα ἐπέθηκε, id est Colophonem imposuit. 134. I, II, 34. Summam manum addere Eandem vim habet Summam manum addere. Mirum ni metaphora ad artificibus translate, qui primum rude quoddam operis simulachrum effingunt atque hanc primam appellant manum, deinde formant expressius, postremo summa cura expoliunt atque hanc supremam seu summam manum vocant. Ovidius: Nec tamen illa legi poterunt patienter ab ullo, Nesciat his summam si quis abesse manum. Mox pro eodem dixit ultimam limam: Ablatum mediis opus est incudibus illud, Defuit et scriptis ultima lima meis. Seneca ad Lucilium: Vino deditos delectate potatio extrema, illa quae mergit, quae ebrietati summam manum imponit. Eadem figura dicimus nihil deesse praeter extremam manum. Exempla crebriora sunt apud scriptores quam ut hic referat repetere. 135. I, II, 35. Supremum fabulae actum addere In eandem formam referendum est illud Supremum fabulae actum addere pro eo, quod est: extremum finem imponere, a poetis comoediarum aut tragoediarum scritoribus ascitum, qui fabulas suas in actus quosdam distribuunt. Unde illud Horatianum: Nec sit quinto productior actu. Solent autem in extreme actu plurimum artis addere, sicuti scribit M. Tullius ad Quintum fratrem: Illud te ad extremum et oro et hortor, ut tamquam poetae boni et actors industrii solent, sic tu in extrema parte et conclusione muneris ac negotii tui diligentissimus sis, ut hic tertius annus imperii tui tamquam tertius actus perfectissimus atque ornatissimus esse videatur. Idem ad Atticum libro decimotertio: Etenim haec decantata erat fibula, sed complere paginam volui. Cicero in Catone transfert ad vitam peractam. Quemadmodum et Apuleius libro Floridorum tertio de Philemone comico loquens Renuntiavere, inquit, Philemonem poetam qui expectaretur, ut in theatro fictum argumentum finiret, jam domi veram fabulam consummasse. Enimvero jam dixisse rebus humanis valere et plaudere. Opinor ad hanc formam pertinere, quod apud Nonium ait Lucilius: Sarcinatoris est summum suere centonem optime. 136. I, II, 36. Catastrophe fabulae Cujuslibet exitum rei proverbiali figura catastrophen vocamus. Porro inter figuras proverbiales illud admonuimus unicuique disciplinae atque artificio sua quaedam esse pecularia vocabula, quae, quemadmodum in sacrorum ceremoniis ac magicis precaminibus fieri consuevit, pene superstitione quadam usurpantur. Ea quoties in aliud quippiam trahuntur, fere proverbii speciem obtinent velut ex militari disciplina: receptui canere et locum deserere et prima acies et res ad triarios rediit. Ex musica: praeludium pro praefatione aut ingressu negotii. Summa et ima chorda pro clamosa et gravi voce et eadem oberrare chorda pro eo, quod est: in eadem re peccare saepius. Porro fabula omnis, ut ostendit Donatus, in treis partes distribuitur: in πρότασιν, ἐπίτασιν, καταστροφήν. Protasis est primus ille tumultus jam quasi gliscens, epitasis turba fervidissima, catastrophe subita rerum commutatio. Unde Lucianus eleganter exitum eventumque negotii catastrophen appellat cum alias tum in commentario De mercede servientibus: Ἐπὶ πᾶσι δὴ ἥτις αὐτοῖς ἡ καταστροφὴ τοῦ δράματος γίνεται, id est Post omnia denique quae illis catastrophe fabulae contingit, hoc est quis exitus servitii. Et in Alexandro Pseudomante: Σοιοῦτο τέλος τῆς Ἀλεξάνδρου τραγῳδίας, id est Ejusmodi finis tragoediae Alexandri. Idem in vita Peregrini: Αὖθις ὁρῶ γελῶντά σε, ὧ καλὲ Κρόνιε, τὴν καταστροφὴν τοῦ δράματος, id est Rursus video te, o bone Cronie, ridentem fabulae catastrophen. 137. I, II, 37. A capite usque ad calcem Cum rem totam significamus, a capite usque ad calcem dicimus. Cujus adagii triplex esse potest usus. Aut enim ad corpus referetur aut ad animum aut ad rem, qui duo posteriores plus obtinent venustatis, nimirum quo plus habent figurae. Ad corpus apud Homerum Iliados Χ: Ἐς πόδας ἐκ κεφαλῆς, id est A capite usque pedes. Item Theocritus in Bucolisco: Καί μ’ ἀπὸ τᾶς κεφαλᾶς ποτὶ τώ πόδε συννεχὲς εἷδεν, id est Me a capite usque pedes lustravit lumine totum. Plautus in Epidico: Contempla, Epidice, ab unguiculo ad capillum summum. Horatius: Talos a vertice pulcher ad imos. M. Tullius pro Roscio comoedo: Nonne ipsum caput et supercilia illa penitus abrasa olere malitiam et clamitare calliditatem videntur ? Nonne ab imis unguibus usque ad verticem summum, si quam coniecturam adfert hominibus tacita corporis figura, ex fraude, fallaciis, mendaciis, totus constare videtur ? Ad rem ut apud Aristophanem in Pluto: Ἄκουε τοίνυν, ὡς ἐγὼ τὰ πράγματα Ἐκ τῶν ποδῶν ἐς τὴν κεφαλήν σοι πάντ’ ἐρῶ, id est Audi ergo, quando totum ego negotium A pedibus usque tibi ad caput percenseo. Quanquam hic comicus ioci causa praepostere posuit pedes et caput. Divus Hieronymus in praefatione libri, quam Dierum inscribunt Hebraei: Contuli cum eo a vertice, ut aiunt, usque ad extremum unguem. Ad animum hoc pacto poterit transferri: Ego tibi mores et ingenium illius, breviter hominem quantus est a summo, ut aiunt, capillo ad imum usque calcaneum, depingam. Quanquam exemplum M. Tullii, quod modo retulimus, magis ad animum quam ad corpus videtur pertinere. Quinetiam dividitur adagium, cum caput negotii vocamus praecipuum auctorem perinde ut et fontem dicimus. Terentius: Te esse huic rei caput. Item apud Graecos: τὸ κεφάλαιον τοῦ πράγματος. Lucianus in Tyrannicida: τῆς τυραννίδος κεφάλαιον, id est tyrannidis caput, et Plato libro De legibus III: τὴν τῶν στάσεων πηγήν dixit, id est seditionum fontem. Et: ad calcem venire, in calce operis, in extremo litterarum tuarum calce, ab ipso exordiri capite, a calce ad caput recurrere atque id genus aliae loquendi formulae, quae passim apud auctores obviae sunt. Plutarchus Adversus Stoicos: Ἐκ παρόδου καὶ ἀρχῆς ἄχρι κορωνίδος, id est Ab ingressu et initio usque ad coronidem. 138. I, II, 38. Cursu lampada trado Cursu lampada trado proverbialis metaphora pro eo, quod est: partes tuas quasi successione in alium atque alium transferre. Lucretius: Et quasi cursores vitai lampada tradunt. De animantibus agit, quae successione propagantur, vita per vices ab aliis in alia transfusa. M. Varro libro De re rustica, III, cap. XV: Sed, o Merula, Axius noster ne, dum hoc audit, physicam addiscat, quod de fructu nihil dixi, nunc cursu lampada tibi trado. Quibus verbis significat se alteram sermonis partem Merulae tradere isque in dicendi vicem succedit. Lucretius videtur imitatus Platonem, qui libro De Legibus sexto scribit cives oportere liberis generandis atque educandis operam dare, ut vitam, quam ipsi a maioribus accepissent, vicissim quasi tedam ardentem posteris tradant. Eodem pertinet Persianum illud: Qui prior es, cur me in decursu lampada poscis ? Aristophanes in Ranis: Λαμπάδα δ’ οὐδεὶς οἷός τε φέρειν Ὑπ’ ἀγυμνασίας ἔτι νυνί, id est Jam nemo queat gestare facem, Quod non curant exerceri. Taxat ignaviam atque inertiam civium. Quo loco interpres addit in tribus certaminibus solere veteres gestare faces, id est, ut illi dicebant, λαμπαδουχεῖν in Prometheis, in Vulcaniis et Panathenaicis. Porro Prometheus creditur primus hoc ludorum genus instituisse hunc quidem ad modum, ut currentes facem ardentem gestarent. Eam defatigatus proximo in manum dabat. Is item defessus alii ac deinceps alius alii successione tradebant inuicem historiae Prometheae quasi simulachrum repraesentantes, quemadmodum ferulam, qua coelestem ignem exceperat, ne rursus extingueretur, perpetuo motu jactarit in terram devolans. Hujus rei mentionem facit Plato libro De republica primo significans daduchias etiam in honorem Minervae solere celebrari. Pausanias autem in Atticis ritum horum ludorum describit copiosius. Meminit et Herodotus, sed obiter in Vrania ostendens eum morem a Persis repertum, ut dispositis equis atque cursoribus alius alii mandata velut lampada traderent, quo celerius perferri possent. Auctor Rhetorices ad Herennium: Non enim, quemadmodum in palaestra qui tedas ardentes accipit celerior est in cursu continuo quam ille qui tradit, ita melior imperator novus qui accipit exercitum quam ille qui discedit; propterea quod defatigatus cursu integro facem, hic peritus imperator imperito exercitum tradit. Itaque lampadem tradere dicetur, qui jam vel delassatus vel emeritus in alios munus gerendum ab se transfert. Et invicem lampada tradere, qui, quod ait Terentius, tradunt operas mutuas et aliis alii vicissim suppetias ferunt. 139. I, II, 39. Principium dimidium totius Ἀρχὴ ἥμισυ παντός, id est Principium dimidium totius. Hoc adagio significatum est maximam difficultatis partem in aggrediundo negotio sitam esse. Hemistichium est Hesiodi citante Luciano in Hermotimo. Refertur et ab Aristotele libro quinto Politicorum: Ἡ δὲ ἀρχὴ λέγεται ἥμισυ εἷναι παντός. Plato libro De legibus sexto: Ἀρχὴ γὰρ λέγεται μὲν ἥμισυ παντὸς ἐν ταῖς παροιμίαις ἔργου, καὶ τό γε καλῶς ἄρξασθαι πάντες ἐγκωμιάζομεν ἑκάστοτε. Σὸ δ’ ἐστίν τε, ὡς ἐμοίγε φαίνεται, πλέον ἥτὸ ἥμισυ, καὶ οὐδεὶς αὐτὸ καλῶς γενόμενον ἐγκεκωμίακεν ἱκανῶς, id est Nam in proverbiis quidem initium totius facti dimidium dicitur. Atque illud nimirum recte coepisse omnes undique laudibus ferimus. At istud, ut mihi quidem videtur, plus est quam dimidium. Neque quisquam hoc, ubi recte fit, satis pro merito laudarit. Suidas haec ex Marino quodam refert: Γέγονε δὲ ἡμῖν ἡ ἀρχὴ οὐκ ἀρχὴ μόνον, οὐδὲ κατὰ τὴν παροιμίαν ἥμισυ τοῦ παντός. Αὐτὸ δὲ ὅλον τὸ πᾶν, id est Fuit autem nobis initium illud non tantum initium neque juxta proverbium dimidium totius, sed ipsum in solidum totum. Aristoteles item libro Moralium primo: Principium enim plus quam dimidium totius esse videtur. Horatius in Epistolis: Dimidium facti, qui coepit, habet: sapere aude. Ausonius: Incipe, dimidium facti est coepisse, supersit Dimidium rursum, hoc incipe et efficies. Plutarchus, in libello, cui titulus Quo pacto sint audiendi poetae, citat ex Sophocle carmen hoc: Ἔργου δὲ παντὸς ἤν τις ἄρχηται καλῶς, Καὶ τὰς τελευτὰς εἰκός ἐσθ’ οὕτως ἔχειν, id est Negotii cujusque si bene coeperis, Et finem item bonum fore probabile est. 140. I, II, 40. Satius est initiis remederi quam fini Ἀρχὴν ἰᾶσθαι πολὺ λώïον ἠὲ τελευτήν, id est Multo quam finem medicari initia praestat. Refertur a Suida proverbii loco. In eandem sententiam Theognis: Ζητῶμεν δ’ ἕλκει φάρμακα φυομένῳ, id est Pharmaca nascenti sunt adhibenda malo. Similiter Persius satyra tertia: Elleborum frustra, cum jam cutis aegra tumebit, Poscentes videas: venienti occurrite morbo. Atque item Ovidius: Sero medicina paratur, Cum mala per longas invaluere moras. Admonet adagium minore negotio tolli malum statim initio, cum adhuc recens est quam posteaquam inveteraverit. Pueros a vitiis arcendos, dum adhuc tenera ac tractabilis aetas sarciendas protinus offensas, ne in simultatem exolescant. Minima vitanda mala, ex quibus majora solent pullulascere. Occasiones evitandas, quae mali quippiam pariturae videantur. 141. I, II, 41. Serere ne dubites Rusticanum adagium, sed non indignum, quod in hoc volumen referatur: Serere ne dubites. Quo monemur, ne quando pigeat ejusmodi rerum aliquid moliri, a quibus nihil omnino dispendii, plurimum emolumenti possit proficisci, si non in praesens, certe in posterum, si non nobis, at saltem posteris. Columella libro De re rustica duodecimo: Quare vulgare illud de arborum positione rusticis usurpatum: Serere ne dubites. Nam aedificatio nonnunquam exhaurit fructus, negotiatio pendet a fortuna neque paucis male cessit. Eundem ad modum ex aliis aliud atque aliud est vel incommodi vel periculi, sed ex arboribus conserendis plurimum capitur commoditatis neque magno tamen impendio constat. Eandem sententiam Vergilius addita figura sic extulit libro Georgicôn secundo: Et dubitamus adhuc serere atque impendere curam ? 142. I, II, 42. Talaria induere Exstat apud M. Tullium proverbialis allegoria Talaria induere pro eo, quod est: fugam adornare quasique velle quopiam avolare. Sic enim scribit ad Atticum libro decimoquarto: Nemo est istorum qui ocium non timeat. Quare talaria induamus. Sumptum ab Homero, qui Mercurium avolaturum aliquo frequenter adornat talaribus Αὐτίκ’ ἔπειθ’ ὑπὸ ποσσὶν ἐδήσατο καλὰ πέδιλα, Ἀμβρόσια, χρύσεια, τά μιν φέρον ἠμὲν ἐφ’ ὑγρὴν Ἠδ’ ἐπ’ ἀπείρονα γαῖαν ἅμα πνοιῆς ἀνέμοιο, id est Mox ubi jam pedibus talaria subdidit aurea Pulchraque et ambrosiam spirantia, quae simul illum Aera per liquidum, simul ampla per aequora vastae Telluris venti flatu comitante ferebant. Quem Homeri locum Vergilius veluti interpretans in quarto Aeneidos Et primum, inquit, pedibus talaria nectit Aurea, quae sublimem alis sive aequora supra Seu terram rapido pariter cum flamine portant. Itaque talaria induere dicemus eos, qui parant aufugere. Nam hoc ipsum avolare et revolare apud M. Tullium pro fugere et redire frequens est. 143. I, II, 43. Tricae, apinae Tricas et apinas vulgo res futiles ac nugatorias dicebant. Martialis: Quaecunque lusi juvenis et puer quondam, Apinasque nostras. Idem alibi: Sunt apinae tricaeque et si quid vilius istis. Unde et tricari simili figura dicebant nugas agere. Cicero cum alias tum ad Atticum libro XV: Tricatur scilicet, ut homo talis. Et rursum Balbus, inquit, tricatur. Adagium ab eventu natum. Nam Tricam et Apidam oppida fuisse quondam Apuliae demonstrat Plinius lib. Naturalis historia III, cap. XI referens Europae sinus, Diomedes, inquit, ibi delevit gentes Monadorum Dardorumque et urbes duas, quae in proverbii ludicrum vertere, Apinam et Tricam. Stephanus ostendit Tricam urbem fuisse Thessaliae, sortitam id nominis a Trica Penei filia. Nonius Marcellus tricas impedimenta et implicationes interpretatur ἀπὸ τῶν τριχῶν, id est a pilis, quibus evolvuntur pulli gallinacei. Unde dictum sit extricare et intricare. Lucilius apud eundem tricones appellat, qui nugis homines remorentur, et tricinus quaestus pro tardo seu sicco, et Varro tricas Attellanas, nugas impeditissimas. Equidem non negaverim in voce allusum ad pilos. Caeterum ab oppido dictum proverbium vero propius est. Plinius lib. VIII, cap. XLVIII ostendit oves laudari solitas brevitate crurum et ventris vestitu; quibus is nudus esset, eas apicas appellavit ceu rejiculas damnatasque. 144. I, II, 44. Corycaeus auscultavit Κωρυκαῖος ἠκροάζετο, id est Corycaeus auscultavit. Ubi quis id quod agit conatus dissimulare tamen a curiosis deprehenditur. Unde natum sit adagium, ex auctoribus asscribam. Corycus mons est Pamphyliae praecelsus ac portuosus atque ob id piratarum insidiis opportunus, quos ab eo monte Corycaeos vocabant. Hi novam insidiandi rationem excogitarant. Siquidem dispersi per portus Coryci montis miscebant sese negotiatoribus, ut quisque forte appulerat, subauscultantes et quid rerum portarent et quo navigare destinassent denique quo tempore decrevissent solvere. Quae simulatque cognoverant, renuntiabant piratis, cum quibus societatem maritimorum latroniciorum exercebant. Atque ita per occasionem simul adorti navigantes spoliabant. Quae res ubi mercatoribus esset comperta, pleraque occultabant ac dissimulabant insidiarum metu. Sed cum ne sic quidem laterent subodorantibus omnia Corycaeis res in proverbium abiit: Σούτου Κωρυκαῖος ἠκροάζετο, id est Hunc Corycaeus auscultavit. De re vehementer dissimulata, deprehensa tamen. Suidas ait Corycon Pamphyliae promontorium esse, cui subjecta sit urbs Atalea. Ejus urbis cives, ne vexarentur ipsi a praedonibus, qui sese in promontorii arcem receptabant, per alios portus dissipati subauscultabant, quinam appulissent et quo tenderent, eaque praedonibus renuntiabant. Idem ex Ephoro refert Corycaeos convenas quospiam fuisse, qui condiderint oppidulum in Lydia sub cacumine Coryci in mare prospectantis, finitimos Myonesso. Hos solitos sese negotiatoribus in portum appellentibus admiscere, quasi negotiatores essent et ipsi mercium aliquid empturi, deinde quae cognovissent Myonessiis renuntiabant. Myonessii navigantes adoriebantur praedam ablatam aut precia, quibus sese negotiatores redimebant, quae Graeci λύτρα vocant, cum Corycaeis partientes. At Stephanus tradit Corycum montem esse altissimum, finitimum Teo Ioniae oppido, cui subjectus sit ejusdem nominis portus. Quo loco meminit et de piratarum insidiis et proverbio. De Lydiae Coryco sentit et Strabo, cujus verba subscribam ex libro XIV: Πρὶν δὲ ἐλθεῖν τὰς Ἐρυθράς, πρῶτον μὲν Ἔραι πολίχνιόν ἐστι Σήιον· εἷτα Κώρυκος, ὄρος ὑψηλόν, καὶ λιμὴν ὑπ’ αὐτῷ Κασύστης καὶ ἄλλος Ἐρυθραὶ λιμὴν καλούμενος καὶ ἐφεξῆς πλείους ἔτεροι. Υασὶ δὲ τὸν παράπλουν τοῦ Κωρύκου πάντα λῃστήρια ὑπάρξαι τῶν Κωρυκαίων καλουμένων, εὑραμένων τρόπον καινὸν τῆς ἐπιβουλῆς τῶν πλοιζομένων· κατεσπαρμένους γὰρ ἐν τοῖς λιμέσι τοῖς κατορμιζομένοις ἐμπόροις προσφοιτᾶν καὶ ὠτακουστεῖν, τί φέροιεν καὶ τοῦ πλέοιεν. Εἷτα συνελθόντας ἀναχθεῖσι τοῖς ἀνθρώποις ἐπιτίθεσθαι καὶ καθαρπάζειν· ἀφ’ οὗ δὴ πάντα τὸν πολυπράγμονα καὶ κατακούειν ἐπιχειροῦντα τῶν λάθρα καὶ ἐν ἀπορρήτῳ δοαλεγομένων Κωρυκαῖον καλοῦμεν, καὶ ἐν παροιμίᾳ φαμέν· Σοῦ δ’ ἄρ’ ὁ Κωρυκαῖος ἠκροάζετο, ὅταν δοκῆ καὶ φιλοπευστοῦντας τὰ μὴ προσήκοντα, id est Priusquam perveniatur Erythras, primum occurrit oppidulum Erae Teium, deinde Corycus mons excelsus atque huic subjectus portus Casystas, mox alius portus dictus Erythrae, dein alii complures. Narrant autem Corycum praternavigantibus omnia plena latrociniis esse quorundam, quos Corycaeos appellant. Hi novum insidiarum genus commenti fuerant in navigantes. Siquidem dispersi per portus negotiatores, qui forte appulerant, adibant subauscultabantque quid rerum ferrent, quo navigarent; deinde illos in altum reversos collecti adoriebantur ac spoliabant. Unde factum est, ut quemuis curiosum, avidum auscultandi quae clanculum et in occulto dicuntur, Corycaeum vocemus proverbioque dicamus: hunc Corycaeus auscultabit, quoties aliquis sibi visus est egisse dixisseve clam, cum tamen non latuerit propter eos, qui subauscultant ac sciscitari student, quae non oportet. Hactenus Strabo. In cujus verbis non videtur abesse depravatio: una tolletur, si pro λῃστήρια legas λῃστῶν, altera si legas τῶν λάθρα καὶ ἐν ἀπορρήτῳ πραττομένων καὶ διαλεγομένων; sic enim legisse videtur interpres. Itaque cum duae sint civitates ejusdem nominis, ad untranque referunt proverbium auctores. Stephanus ostendit et in Cilicia civitatem Corycum esse, quae portu saloque cingitur, ut ait Pomponius Mela, angusto tergore continenti adnexa, cui vicina specus illa multorum litteris nobilitata. Jam Cilices piratas fuisse accepimus. Hanc eandem arbitror esse cum ea, quam in Pamphylia ponunt Zenodotus et Suidas, quod Pamphylia Ciliciae sit contigua atque olim bona Ciliciae pars imputabatur in Pamphyliam. Idem Stephanus indicat et insulam fuisse ejus nominis portum Aethiopiae. Inducunt et comici deum quempiam Corycaeum exaudientem atque auscultantem quae gerantur, sicuti Menander in Enchiridio, Dexippus in Thesauro apud Suidam, quod tribus verbis attigit et Hesychius indicans corycum Graecis sonare vas coriaceum aut navim aut lanceam. Vsurpat hoc adagium M. Tullius libro ad Atticum decimo, epistola ultima: Itaque posthac non scribam ad te, quid facturus sim, sed quid fecerim. Omnes Κωρυκαῖοι videntur subauscultare quae loquor. 145. I, II, 45. Fortes fortuna adjuvat Cicero Tusculanarum quaestionum libro II: Fortes enim non modo fortuna adjuvat, ut est in vetere proverbio, sed multo magis ratio. Citatur alibi ex Ennio. Vsurpatur in Aeneide Maronis atque adeo passim ab omnibus. Ovidius Fastorum libro secundo: Audentes forsque deusque juvat. Idem allusit: Audaces adjuvat ipsa Venus. Rursum T. Livius belli Macedonici libro IV: Fortes fortunam adjuvare aiebant. Admonet adagium fortiter periclitandam esse fortunam; nam his plerunque res prospere cedere. Propterea quod id genus hominibus fortuna quasi faveat, infensa iis, qui nihil audent experiri, sed veluti cochleae perpetuo latent intra testas. 146. I, II, 46. Currentem incitare Σὸν τρέχοντα ὀτρύνειν, id est Currentem incitare, est adhortari quempiam ad id, ad quod jam suapte sponte tendit. Atque hac figura mitigamus vel praecludimus magis offensam admonitionis. Cicero ad Cassium: Ut Caesarem in Italia viderem, sic enim arbitrabamur, eumque multis honestissimis viris conservatis ad pacem currentem, ut aiunt, incitarem. Idem ad Quintum fratrem libro secundo: Quare facis tu quidem fraterne, quod me hortaris ut eos dies consumam in philosophia explicanda: currentem tu quidem. Idem in Oratore: Facilius enim est currentem, quod aiunt, incitare quam commovere languentem. Plinius ad Cannium: Scio te stimulis non egere; me tamen tui charitas evocat, ut currentem quoque instigem. Ducta est metaphora ab his, qui cursu certant, quibus acclamatio solet addere velocitatem. Lucianus ex Homero citat ad Nigrinum: Θάρρει, ὧγαθέ, τοῦτο γάρ τοι τὸ τοῦ Ὁμήρου, σπεύδοντα καὶ αὐτὸν παρακαλεῖς, id est Bono es animo, quandoquidem iuxta Homericum illud hortaris eum, qui ipse sua sponte properet. Extat autem Iliados Θ: Ἀτρίδη κύδιστε, τί με σπεύδοντα καὶ αὐτὸν Ὀτρύνεις ; id est Quid me sponte mea properantem, maxime Atrida, Exstimulas ? Eodem allusit Odysseae Ψ: Ὣς εἰπὼν ὤτρυνε πάρος μεμαυῖαν Ἀθήνην, id est Jamdudum promptam ac cupientem his Pallada dictis Excitat. Itaque currentem incitamus, cum ad id vocamus aliquem, ad quod suapte cupiditate fertur ac propendet. Quemadmodum meminit Dion Timotheum cantorem quempiam certa quadam cantione, quae Palladis vocatur, Alexandri Magni animum repente ad belli cupiditatem incitare solitum. Atque incitabat ille quidem, sed sponte currentem utpote natura sanguinarium et belli sitientissimum. Alioqui Sardanapalum illum πάναβρον, id est mollisimum, iisdem modis haud unquam commovisset. Terentius in Andria torsit in malam partem omissa metaphora: Age si hic non insanit satis sua sponte, instiga. Huc pertinent illa M. Tullio familiaria e cursu revocare in principio Topicorum, e cursu ipso revocavit voluntas tua, et in cursu esse et cursum interrumpere. 147. I, II, 47. Calcar addere currenti Eandem sententiam aliunde ducta metaphora extulit Plinius junior in epistola quadam ad Pompeium Saturninum: Flagitabas ut tibi aliquid ex meis scriptis mitterem, cum ego id ipsum destinassem. Addidisti ergo calcaria sponte currenti. Translatione sumpta ab equitibus, qui nonnunquam etiam sponte currentibus equis, quo currant celerius, calcar addunt. Ita nobis calcar addit, qui extimulat languentes; addit currentibus, qui cupiditatem ac studium nostrum auget acuitque. Ovidius: Non opus admisso subdere calcar equo. Sunt autem ferme proverbiales in totum illae metaphorae: Subdere calcar, subdere stimulos, quemadmodum et illae: injicere frenum, compescere freno, revocare freno. M. Tullius ad Atticum: Adscribit etiam et quasi calcar admovet. Idem ad eundem libro VI: Sed alter, ut dixit Isocrates in Ephoro et Theopompo, frenis eget, alter calcaribus. Plato libro De legibus IX: Ἄριστ’, ὧ Κλιενία, σχεδόν τί με ὥσπερ φερόμενον ἀντικρούσας ἀνέγειρες, id est Opportune me, Clinia, impetu currentem retudisti. Et illud Ciceronis: E medio cursu revocavit. 148. I, II, 48. In trivio sum Ἒν τριόδῳ εἰμι λογισμῶν, id est: In trivio sum consilii. In eos qui dubitant quique incerti sunt animi, haesitantes quid potissimum eligant. Translatum ab iis qui faciunt iter et, si quando trivium occurrerit, addubitant quam viam oporteat ingredi. Nam viam pro ratione consilii frequenter apud Graecos auctores reperies ut apud Euripidem in Hecuba: Σῶν ὁδὸν βουλευμάτων, id est Tuorum viam consilium. Theognis: ἐν τριόδῳ ἔστηκα, id est In trivio consisto. Alludit huc et Plato libro De legibus septimo vetans ne, si qua res admiranda atque inusitata occurrerit, protinus ad eam amplectandam accurramus, sed perinde quasi ad trivium aliquod venerimus ignari viae, consistamus neque ante pergamus quam pervestigatum sit quo quaeque ducat via, καθάπερ, inquit, ἐν τριόδῳ γενόμενος. 149. I, II, 49. Bis ac ter, quod pulchrum est Δὶς καὶ τρὶς τὸ καλὸν, id est: Iterum ac tertio, quod pulchrum est, subaudi dicendum est. Usurpatur a Platone cum aliis in locis tum in Philebo: Ἃ καὶ πρότερον ἐμνήσθημεν εὖ δ’ ἡ παροιμία δοκεῖ ἔχειν, τὸ δὶς καὶ τρὶς τό γε καλῶς ἔχον ἐπαναπολεῖν τῷ λόγῳ δεῖν, id est: De quibus et ante meminimus; ceterum bene videtur proverbio dictum quod egregium sit, id iterum ac tertio in sermone repeti oportere. Idem in Gorgia: Καὶ δὶς γάρ τοι καὶ τρίς φασιν καλὸν εἷναι τὰ καλὰ λέγειν τε καὶ ἐπισκοπεῖσθαι, id est: Atqui pulchrum aiunt ea, quae pulchra sunt, iterum ac tertio tum dicere tum considerare. Rursum libro De legibus sexto: Λέγω δὲ καθάπερ εἷπον νυν δή. Δὶς γὰρ τό γε καλὸν ῥηθὲν οὐδὲν βλάπτει, id est: Dico autem quemadmodum modo dicebam. Nam nihil laedit, quod pulchrum sit bis dicere. Lucianus in Dipsadibus citans eundem Platonem: Κόρος, inquit, οὐδεὶς τῶν καλῶν, id est: Nulla satietas rerum honestarum. Omnino ea vis inest rebus egregiis, ut quo saepius ac pressius inspiciantur, hoc magis ac magis placeant, ut ait Horatius: Quae si propius stes Te capiet magis ac decies repetita placebit. Contra quae fucata sunt aut vulgaria, nonnumquam initio arrident novitate ipsa, mox repetita sordescunt. Quemadmodum Plinius libro decimo quinto, capite XIV, meminit de silvestri quodam pomi genere, quod unedonem vocant, propterea quod unum tantum edi possit. Est enim inhonorum, ut ait, atque hinc nominis ratio. 150. I, II, 50. Fratrum inter se irae sunt acerbissimae Si quando simultas inciderit inter fratres, ea solet esse atrocior quam vulgarium inimicorum. Suppetunt abunde multa ex historicis exempla: Cain et Abel, Romuli et Remi, Jacob et Esau. Antonini, Severi imperatoris filii, in Getam odium usqueadeo saevum ac pertinax fuit, ut ne morte quidem illius atrocissima potuerit saturari, quin et in omnes illius amicos saeviret. Qua de re fertur adagium idque commemoratur ab Aristotele libro Politicorum septimo: Παρ’ οἸς γὰρ ὀφείλεσθαι δεῖν τὴν εὐεργεσίαν ὑπολαμβάνουσι, πρὸς τῷ βλάβει καὶ ταύτης ἀποστερεῖσθαι νομίζουσιν· ὅθεν εἴρηται· χαλεποὶ γὰρ πόλεμοι ἀδελφῶν καὶ οἵ τοι πέρᾳ στέρξαντες, οἵδε καὶ πέρα μισοῦσιν, id est: A quibus, inquit, deberi beneficium existimant ab iisdem non solum fraudari beneficio, sed insuper laedi se putant; unde proverbio dicitur: Acerba enim bella fratrum, et: Qui supra modum amant, iidem et supra modum oderunt. Hactenus Aristoteles. Huc respexit Euripides in Iphigenia Aulidensi: Δεινὸν κασιγνήτοισι γίγνεσθαι λόγους Μάχας θ’, ὅταν ποτ’ ἐμπέσωσιν εἰς ἔριν, id est Res dira verbis invicem altercarier Dictisque fratres dimicare mutuis Si quando lis inciderit aut contentio. 151. I, II, 51. Taurum tollet, qui vitulum sustulerit Adagium in fornice natum, uti videtur, sed quod ad usum verecundiorem commode torqueri possit, si quando significabimus majora peccaturum adultum, qui puer vitiis minoribus assueverit. Extat in fragmentis Arbitri Petronii his quidem verbis: Obstupui ego et nec Gitona, verecundissimum puerum, sufficere huic petulantiae adfirmavi, nec puellam ejus aetatis esse, ut muliebris patientiae legem posset accipere. Ita, inquit Quartilla, minor est ista quam ego fui, cum primum virum passa sum ? Junonem meam iratam habeam, si unquam me meminerim virginem fuisse. Nam et infans cum paribus inquinata sum, et subinde procedentibus annis majoribus me pueris adplicui, donec ad hanc aetatem perveni. Hinc etiam puto proverbium natum illud, ut dicatur posse taurum tollere, qui vitulum sustulerit. Non absurdum videtur adagium ad Milonis Crotoniatae factum referri, qui quotidie vitulum aliquot stadiis gestare solitus, eundem taurum factum citra negotium gestasse legitur. Atque ita quadrabit in eos qui paulatim rebus etiam maximis assuescunt. 152. I, II, 52. Vivorum oportet meminisse Vivorum meminisse oportet. Vetus adagium in eos, qui plurimum de vita defunctis loquuntur, id quod vulgo putant ominosum mortuos in ore habere eosque ut velut citatos in sermonem adducere. Unde et M. Varro libro De lingua Latina tertio putat lethum ἀπὸ τῆς λήθης, id est oblivione dictum, quasi in oblivionem abire conveniat, qui vita excesserit, atque in funeribus sic quondam a praecone dici solere: Ollus letho datus est. Refertur adagium a Cicerone libro quinto De finibus bonorum et malorum. Ubi cum Piso, deinde Q. Cicero dixissent se vehementer commoveri recordatione clarorum virorum ex contemplatione locorum in quibus aliquando vivi versati fuissent, et uterque recensuisset, quorum memoria potissimum delectaretur, tum Pomponius Atticus quasi jocans: At ego, inquit, quem vos ut deditum Epicuro insectari soletis, sum multum equidem cum Phaedro, quem unice diligo, ut scitis, in Epicuri hortis, quos modo praeteribamus, sed veteris proverbii admonitu vivorum memini; nec tamen Epicuri licet oblivisci, si cupiam, cujus imaginem non modo in tabulis nostri familiares, sed etiam in poculis et anulis habent. Hactenus Cicero. Plautus item in Truculento: Dum vivit, hominem noveris; dum mortuus est, quiescas. At nunc vulgus ne beneficium quidem amicorum meminit, cum Thaletis dictum jure celebretur oportere non minus absentium amicorum quam praesentium memores esse. 153. I, II, 53. Cum larvis luctari Cum larvis luctari dicuntur ii, qui vita defunctos insectantur maledictis, qua re nihil esse potest indignius ingenuo viro. Suidas Aristophanem citat, qui scripserit: Παῦε παῦ’, ὧ δέσποθ’ Ἑρμῆ Νεκρὸν γὰρ ὄντα τὸν Κλέων´ ἐλοιδόρει, id est: Compesce, compesce, here Mercuri, Mortuo enim Cleoni conviciatus est. Lucianis in Sectis: Σκιομαχῶσι πρὸς ὑμᾶς ἀπόντας, id est: Umbraticam pugnam adversus vos absentes pugnant. Sentit autem de mortuis et absentibus. Meminit hujus Plinius in praefatione Historiae mundi ad hunc modum: Nec Plancus illepide, qui cum diceretur Asinius Pollio orationes in eum parare, quae ab ipso aut liberis post mortem Planci aederentur, ne respondere posset: Cum mortuis non nisi larvas luctari. Quo dicto sic repercussit illos, ut apud eruditos nihil impudentius videretur. Aristoteles in Rhetoricis citat Platonem ex Politia, qui scripserit eos qui mortuos allatrarent, videri similes catellis, qui lapides jactos morderent, ipsos qui laesissent non attingerent. 154. I, II, 54. Jugulare mortuos Huic simile videtur Jugulare mortuos, pro eo quod est: insectari defunctos et pugnare cum iis qui jam extincti sint. Translatum a bellis, in quibus ignavum ac ridiculum sit prostratos atque interfectos jugulare, rursus cum vivis congredi, forte. Refertur a Laertio in Menedemo. Is Bionem, cum divinos studiose insectaretur, ait jugulare mortuos nimirum jam explosos et omnium sententia reprobatos. Aristophanes ἐν Ὄρνισιν scripsit Σοὺς τεθνηκότας ἀποκτείνειν, id est Defunctos occidere. Fiet lepidior metaphora si paulo longius detorqueatur. Ut si quis dicat eum jugulare mortuos qui librum impugnet a nullo non damnatum aut disputet adversus sententiam omnium suffragiis jam olim rejectam aut si quis vituperet rem omnibus per se detestatam. 155. I, II, 55. Cygnea cantio Κύκνειον ᾆσμα, id est: Cygnea cantilena. Refertur inter Graecanica proverbia. Notatur et ab Aeliano in opere De naturis animalium proverbii vice. Convenit in eos, qui supremo vitae tempore facunde disserunt aut extrema senecta suaviloquentius scribunt, id quod fere solet accidere scriptoribus, ut postrema quaeque minime sint acerba maximeque mellita, videlicet per aetatem maturescente eloquentia. Porro cygnos instante morte mirandos quosdam cantus aedere, tam omnium litteris est celebratum quam nulli vel compertum vel creditum. Nam Lucianus negat se vel vidisse cygnos, cum in Pado flumine navigaret. Aelianus addit cygnos non canere nisi flante zephyro vento, quem Latini Favonium dicunt. Martialis: Dulcia defecta modulatur carmina lingua Cantatur cygnus funeris ipse sui. Neque desunt philosophi, qui hujus rei causam etiam addere conantur affirmantque id accidere propter spiritus per collum procerum et angustum erumpere laborantes. Divus Hieronymus in quodam laudans senilem eloquentiam commemoratis aliquot scriptoribus: Hi omnes, inquit, nescio quid cygneum vicina morte cecinerunt. Idem in epitaphio Nepotiani: Ubi est ille ἐργοδιώκτης noster et cygneo canore vox dulcior. Nos item in epigrammate quodam, quod olim ex tempore lusimus, ad nunquam satis laudatum studiorum omnium Moecenatem, Guilelmum archiepiscopum Cantuariensem: Vates videbis exoriri candidos, Adeo canoros atque vocaleis, uti In alta fundant astra cygneum melos, Quod ipsa et aetas posterorum exaudiat. Meminit adagii et Athenaeus libro Dipnosophistarum XIV ex auctore Chrysippo referens quendam adeo impense delectatum fuisse dicteriis, ut cum esset a carnifice trucidandus, dixerit se velle mori decantata cygnea cantione sentiens, opinor, dictum aliquod salsum quod simul atque prolocutus esset, non contaretur emori. Marcus Tullius praefans in librum De oratore tertium de L. Crasso ita loquitur: Illa tanquam cygnea fuit divina hominis vox et oratio; quam quasi expectantes post ejus interitum veniebamus in curiam, ut vestigium illud ipsum, in quo ille postremum institisset, contueremur. 156. I, II, 56. Nestorea eloquentia Consimilem ad modum Nestoris Pyliorum ducis facundia in proverbium abiit, si quando senilem suaviloquentiam significamus. Nam huic Homerus ut tria saecula, ita plus quam mellitam quandam facundiam affingit. Sic enim ait in Iliados Α: Σοῖσι δὲ Νέστωρ Ἡδυεπὴς ἀνόρουσε λιγὺς Πυλίων ἀγορητής, Σοῦ καὶ ἀπὸ γλώσσης μέλιτος γλυκίων ῥέεν αὐδή, id est: Post hos assurgit Pylius dux ille disertus Nestor, cujus ab ore fluit vox melle liquenti Dulcior. Quem locum imitans Theocritus, auctore Plutarcho, scripsit in Bucolicis: Οὕνεκα οἱ γλυκὺ μοῦσα κατὰ στόματος χέε νέκταρ, id est: Propterea quod in os illi praedulce camoena Infudit nectar. Huc spectat et Horatianum illud: Fidis enim manare poetica mella / te solum. 157. I, II, 57. Lepos Atticus, eloquentia Attica Inter reliquos Graeciae populos lepos quidam et festivitas quasi vernacula ac peculiaris adest Atticis, adeo ut et in proverbium abierit Atticus lepos, Attica eloquentia, pro summa. Terentius in Eunucho: Dixin’ in hoc Atticam esse eloquentiam ? cum insulsum atque invenustum militem rideret. Divus Hieronymus ad Pammachium, Jovinianum, ut opinor, irridens: Hanc est, inquit, Plautina eloquentia, hic lepos Atticus et Musarum, ut dicitur, eloquio comparandus. Quanquam illud de Musarum eloquio ad M. Varronis elogium de Plauto celebratum respicit, qui dixit Musas ipsas, si Latine loqui voluissent, Plautino ore fuisse locuturas. Huc allusit et Lucianus in libello De mercede servientibus: Κἅν εἴ τι σολοικίσαντες τύχωσιν, αὐτὸ τὸ τῆς Ἀττικῆς καὶ τοῦ Ὑμηττοῦ, id est: Quod si quando quid etiam rustice dixerint, hoc ipsum mere Atticum atque ab Hymetto profectum videri volunt. Est autem Hymettus mons Atticae, mellificio nobilis. Unde et mel Atticum et Hymetta mella. Quae praecipua fuisse testatur et Martialis in Xeniis: Hoc tibi Thesei populatrix misit Hymetti Pallados a silvis nobile nectar apis. 158. I, II, 58. Mandrabuli more res succedit Ἐπὶ Μανδραβούλου χωρεῖ τὸ πρᾶγμα, id est: Res Mandrabuli ordine succedit, hoc est indies in pejus labitur. Inde natum quod Mandrabulus quidam cum thesaurum reperisset, primum auream ovem posuit Junoni Samiae, proximo anno argenteam, tertio aeream. Lucianus, De mercede servientibus: Ἀλλὰ χαίρεις γε καὶ σεαυτὸν ἐξαπατᾶς καὶ ἀεὶ τὰ μέλλοντα βελτίω γενήσεσθαι νομίζεις. Σὸ δὲ ἔμπαλιν ἥ σὺ ἤλπισας γίγνεται καὶ ὡς ἡ παροιμία φησίν, ἐπὶ Μανδροβούλου χωρεῖ τὸ πρᾶγμα καθ’ ἑκάστην, id est: Tu tamen utcumque gaudes tibique ipsi imponis semperque credis meliora futura, quae sequentur, atqui id contra quam speraras evenit planeque juxta proverbium ad morem Mandrabuli tibi negotium procedit, dum in singulos, ut ita dixerim, dies fit minus ac deterius atque in tergum retrocedit. Alciphron in epistola quadam: Καὶ κατὰ τὴν παροιμίαν ἐπὶ τὰ Μανδροβούλου χωρεῖ τὰ πράγματα, id est: Juxtaque proverbium ad exemplum Mandrabuli res succedunt. Non intempestiviter itaque dicetur in eos, qui in deterius abeunt. Quemadmodum Menedemus apud Plutarchum: permultos Athenas venire studii causa, principio sapientes, deinde philosophos, postea rhetoras, postremo idiotas evadere. Nec alienum fuerit hic nobilem illam Platonis sententiam adscribere ex libro De Legibus primo: Σὸ νικᾶν αὐτὸν αὑτὸν πασῶν νικῶν πρώτη τε καὶ ἀρίστη, τὸ δὲ ἡττᾶσθαι αὐτὸν ὑφ’ ἑαυτοῦ πάντων αἴσχιστόν τε ἅμα καὶ κάκιστον, id est: Si quis ipse seipsum vincat, omnium victoriarum tum prima tum optima est. Rursum ipsum seipso inferiorem esse, omnium et turpissimum est et gravissimum.Vincit enim seipsum, qui proficit in melius, at seipso inferiorem evadere est deteriorem reddi. 159. I, II, 59. Mature fias senex Mature fias senex, si diu velis esse senex. Latinorum proverbium, quo monemur ut integra adhuc aetate desistamus a laboribus juvenilibus ac valetudinis curam agere incipiamus, si velimus esse vivaci ac diuturna senecta. Nam senectutis sors otium et quies. Usurpatur a Catone Majore apud Ciceronem: Neque enim, inquit, unquam assensus sum veteri illi laudatoque proverbio, quod monet mature fieri senem, si diu senex esse velis. Hoc quanquam Catoni non probatur, homini duro quique sibi nec extrema senecta remittendis laboribus indulserit, tamen audiendum nobis, maxime si de vitiis juventae sentias, puta libidine, bibacitate, turbulentia vitae, quae nisi quis mature reliquerit, aut nunquam perveniet ad senectam, aut brevem habiturus est senectam. 160. I, II, 60. Senis doctor Γεροντοδιδάσκαλος, id est: Senis doctor. Citatur saepicule titulus hic a Nonio Marcello inter titulos fabularum Varronis, quem dubium non est proverbialem esse, sicuti sunt alii plerique. Convenit in eum qui in re sera atque intempestiva frustra sumit operam. Siquidem ut est juventa docilis atque in quemvis habitum sequax, ita senecta intractabilis, tarda atque obliviosa. Proinde Theognis: Mή με δίδασκ’οὔτοι τηλίκος εἰμὶ μαθεῖν, id est: Ne doceas me, aetas jam facit indocilem. Euripides in Bacchis: Γέρων γέροντα παιδαγωγήσω σ’ ἐγώ, id est Senem senex et ipse re erudivero. Atque hic quidem versus inventus est in Sophoclis Philoctetes, quem celebrem ac proverbialem fuisse testatur Gellius libro Noctium decimotertio. Varro titulum suum sumpsisse videtur ex Euthydemo Platonis, ubi Socrates narrat Connum, praeceptorem suum, a quo senex fidibus canere didicit, ludibrii causa a pueris vocatum fuisse γεροντοδιδάσκαλον. Ad hanc sententiam pertinet quod dixisse ferunt Diogenem: Νεκρὸν ἰατρεύειν καὶ γέροντα νουθετεῖν ταὺτὸν εἷναι, id est: Mortuo mederi et senem admonere idem esse. Quamquam inutilis est sententia, quae senes deterret a discendis iis, quae nescire turpe est. 161. I, II, 61. Senis mutare linguam Cum ad omnem disciplinam tardior est senectus tum potissimum ad discendam linguam, quae facultas maxime pueris a natura data est. Quapropter etiam vulgo compertissimum pueros facile quamvis exprimere linguam, contra natu grandiores aut non assequi aut parum feliciter imitari. Inde proverbium Senis mutare linguam de frustra atque intempestive laborantibus. Divus Hieronymus praeloquens in quatuor Evangelia: Pius, inquit, labor sed periculosa praesumptio, judicare de caeteris ipsum ab omnibus judicandum, senis mutare linguam et canescentem mundum ad initia retrahere parvulorum. Quo significatur adultam atetatem ad omnia minus esse tractabilem quam rudes illos ac teneros annos, id quod eleganti metaphora dictum est a Nasone: Quae praebet latas arbor spatiantibus umbras Quo posita est primum tempore virga fuit. Tunc poterat manibus summa tellure revelli Nunc stat in immensum viribus aucta suis. Quare tunc formandi mores, cum mollis adhuc aetas, tunc optimis assuescendum, cum ad quidvis cereum est ingenium. Nam posteaquam annis jam ceu diriguit animus, et vix dediscimus quae perperam didicimus, et quae nescimus, non sine maximo negotio nobis inculcantur. Neque haec dixerim, ut adultiores a discendo deterream, cum nulla sit aetas ad discendum sera, sed ut pueros ad discendi studium acuam. Ne hoc quidem praetermittendum, quanquam vulgo jactatum: Senex psittacus negligit ferulam. Adagii sensus tametsi per se non est obscurus, tamen magis liquebit ex Apulei verbis, quae sunt in libro Floridorum secundo de psittaco: Quae rusticum nostrum sermonem cogitur aemulari, ferrea clavicula caput tunditur, imperium magistri ut persentiscat. Haec ferula discenti est. Discit autem statim pullus usque ad duos aetatis suae annos, dum facile os uti conformetur, cum tenera lingua uti convibretur. Senex autem captus et indocilis est et obliviosus. Hactenus Apuleius. Indicat et Plinius libro decimo, capite quadragesimosecundo miram esse docilitatem huic avi, verum non nisi primis duobus vitae annis. His finitimum est vulgo quidem, attamen haudquaquam ineleganter dicitur, serum esse canes vetulos loris assuefacere. 162. I, II, 62. Cascus cascam ducit Neque longe hinc dissidet illud, quod Varro refert libro De lingua Latina tertio: Cascus cascam ducit, quoties similis similem delectat, vetulus vetulam, deformis deformem, barbarus barbarum, improbus improbum. Nam antiquitus cascum dicebatur, quod nos vetus appellamus, idque ut auctor est idem Varro, lingua Sabinorum, quae in Oscam usque linguam radices egerit, qua casnar senex dicitur, eoque Ennium ut Oscae linguae peritum, scripsisse: Quam primum casci populi genuere Latini. Cascos Latinos priscos appellat M. Tullius Tusculanarum quaestionum libro primo: Itaque unum illud erat insitum priscis illis, quos appellat cascos Ennius. Citat autem Varro adagium tanquam a Manilio quodam profectum, qui dixerit non esse mirum si cascum casca duxisset, quoniam is canoras faciebat nuptias. Videtur esse jocus in anum vetulo nuptam allusumque ad vocem casci perinde quasi deducatur a canendo. Refertur ibidem epigramma Papinii cujusdam, quod scripsit in adulescentem nomine Cascam: Ridiculum est cum te Cascam tua casca dicit. Opinor adulescentem duxisse vetulam, proinde absurdum videri, quoties casca, id est vetula, maritum juvenem veluti suo ipsius nomine Cascam vocaret. Fortasse proverbii jocus ad priscum nuptiarum morem spectat, quem refert Plutarchus in Problematis: qui deducebant sponsam in domum sponsi, jubebant his verbis alloqui: Ubi tu Caius, ego Caia. 163. I, II, 63. Δὶς διὰ πασῶν Δὶς διὰ πασῶν, id est Bis per omnia. Hoc proverbio discrimen ingens ac longissimum intervallum significabant. Unde quae pugnantissima inter sese viderentur totoque dissidere genere, ea δὶς διὰ πασῶν inter se discrepare dicebant. Lucianus in libro De conscribenda historia: Καὶ τὸ τῶν μουσικῶν δὴ τοῦτο, δὶς διὰ πασῶν ἐστι πρὸς ἄλληλα, hoc est Denique juxta musicorum proverbium, δὶς διὰ πασῶν intervallo sese mutuo respiciunt. Idem in Apologia: ἀλλά μοι ἐκεῖνο ἐννόησον, ὡς πάμπολυ τὰ τοιαῦτα διαφέρει, ἐς οἰκίαν τινὸς πλουσίου ὑπόμισθον παρελθόντα δουλεύειν καὶ ἀνέχεσθαι ὅσα μοί φησιν τὸ βιβλίον, ἥ δημοσίᾳ πράττοντά τι τῶν κοινῶν καὶ ἐς δύναμιν πολιτευόμενον ἐπὶ τούτῳ παρὰ βασιλέως μισθοφορεῖν. Διελθὼν δὴ καὶ ἰδίᾳ καταθεὶς ἑκάτερον σκόπει··εὑρήσεις γὰρ τὸ τῶν μουσικῶν δὴ τοῦτο, δὶς διὰ πασῶν τὸ πρᾶγμα, καὶ τοσοῦτον ἐοικότας ἀλλήλοις τοὺς βίους, ὅσον μόλυβδος ἀργύρῳ καὶ χαλκὸς χρυσῷ καὶ ἀνεμώνη ῥόδῳ καὶ ἀνθρώπῳ πίθηκος. Μισθὸς μὲν γὰρ δὴ κἀκεῖ κἀνταῦθα καὶ τὸ ὑπ’ ἄλλῳ τάττεσθαι τὸ δὲ πρᾶγμα παμπόλλην ἔχει τὴν διαφωνίαν, id est Quin illud mihi ham considera, quam maximo haec inter sese discrimine distare, videlicet in opulenti cujuspiam aedes adscriptum servire servitutem et ea omnia perferre, quae libellus meus commemorat, et publice populi negotium gerentem ac pro virili rempublicam administrantem hoc nomine ab imperatore salarium accipere. Age, perpende haec et utrunque per se privatimque contemplare. Reperies nimirum juxta illud musicorum proverbium δὶς δὶα πασῶν negotio discrimen inesse. Et has duas vitae rationes tantum inter se convenire, quantum affinitatis est plumbo cum argento, aeri cum auro, anemonae cum rosa, homini cum simia. Nam merces quidem accipitur et illic, quemadmodum hic quoque et utrobique contigit, ut alii subjectus pareas. Caeterum ipsius negotii non mediocris est dissonantia. Hactenus Lucianus. Adagium, ut is etiam indicavit, ex arte musica mutuo sumptum est. Nam Macrobius commentario in Somnum Scipionis secundo quinque species harmoniarum commemorat: διὰ τεσσάρων, διὰ πέντε, διὰ πασῶν, διὰ πασῶν καὶ πέντε et δὶς διὰ πασῶν. Ex compositis harmoniis διὰ τεσσάρων et διὰ πέντε constituitur διὰ πασῶν, cui nominis hoc inditum est, quod absolutam reddat symphoniam, ut mihi videatur huc etiam illud respicere proverbium, quod alio loco commemorabimus ἅπαντ´ ὀκτώ. Similiter Plutarchus et quicunque veterum vel apud Graecos vel apud Latinos de musicae disciplina conscripserunt, harmoniarum metam figunt in ea, quae vocatur δὶς διὰ πασῶν. Boetius item libro De musica primo tradit antiquitus harmonicam rationem heptachordo duntaxat constitisse, hoc est fidibus septem, quarum ima ὑπάτη dicebatur, summa νήτη. Deinde alias chordas adjicientibus aliis ita crevit vocum numerus, ut ad duplicatum heptachordum perveniretur. Atque hic progrediendi finis futurus videbatur, nisi quod ipsa symphoniarum ratio μέσην illam, quae in heptachordo locum nomini congruentem obtinuerat et utroque ad extremam relata chordam harmoniam διὰ τεσσάρων aedebat, desiderare videretur. Hac igitur adjecta et in suum immissa locum ad quindecim chordas perventum est, quarum extremam alteram προσλαμβανόμενον dixere, alteram νήτην ὑπερβολαῖον. Ita fit ut μέση utroque relata eandem constituat harmoniam διὰ πασῶν, rursum extremarum utralibet ad μέσην relata eandem constituat harmoniam. Porro summa relata ad imam symphoniam reddat, quam vocant δὶς διὰ πασῶν propterea quod hac, qua dixi ratione bis complectatur eam harmoniam, cui nomen διὰ πασῶν. Quoniam autem hac fini constitit harmonica ratio nec ulterius procedere licuit, tractum est in popularem sermonem, ut quae longissimo discrimine inter se dissita essent, ea δὶς διὰ πασῶν distare dicerent perinde quasi dicas adeo sejuncta, ut magis sejungi non queant. Cui simillimum illud ὲκ διαμέτρου, id est ex diametro. Verum quoniam velut imprudentes nostrique, pene dixerim, obliti paulo altius musicam ingressi sumus quam operis instituti ratio postulabat, libet obiter et illud subnectere, quod equidem arbitror nec admodum vulgo cognitum nec injucundum scitu fore. Etenim cum haec meis illinirem commentariis, forte fortuna supervenit Ambrosius Leo Nolanus, philosophus hujus tempestatis eximius et in pervestigandis disciplinarum mysteriis incredibili quadam diligentia solertiaque praeditus, neque vero mediocriter exercitatus evolvendis et excutiendis utriusque linguae scriptoribus. Is igitur posteaquam scribentibus nobis intervenisset, recitatis iis, quae jam scripseram, Vereor, inquam, Ambrosi, ne vulgus hoc musicorum huic adagio nostro, δὶς διὰ πασῶν, negotium facessat obstrepatque ac prorsum δὶς διὰ πασῶν a mea discrepet sententia, quippe qui non dubitarint harmoniarum limitem vel ad vigesimum vocis gradum proferre. Quare tu Problematum auctor et musices non modo scientissimus, verumetiam peritissimus, hoc mihi paucis, nisi molestum est, expedias velim, quam ob causam antiquitas tantopere metuerit ultra decimamquintam chordam vel tantillum progredi, ut etiam proverbio res ea jactata fuerit; aut qui factum sit, ut hi neoterici non vereantur tanto spacio symphoniarum proferre pomeria praeteritisque veterum metis et, quemadmodum dici consuevit, ὑπὲρ τὰ ἐσκαμμένα πηδῶντες, non vereantur etiam ad vigesimam chordam procedere. Ad quae ille familiariter arridens, Nae tu, inquit, homo es plus satis diligens, ut quem hoc quoque solicitum habeat, quid cantorum συμπόσια de tuis sentiant adagiis. Quamquam ad te propellendas musicorum calumnias unus ille sat erat clypeus, te vetus adagium referre. Id utique conveniebat cum veterum musicorum, a quibus ductum est, ratione quadrare. Verumtamen ut tibi magis quam illis faciam satis, quid ego super hac re vel observantiam vel sentiam, paucis accipe. Principio quae res commoverit recentiores musicos, ut antiquitatis limites praeterierint, ipsi sane viderint. At equidem duplicem video causam, quam ob rem antiquitas in δὶς διὰ πασῶν consistendum duxerit. Primum quod ipsa natura videatur hanc symphoniarum veluti metam praestituisse, quippe quae modum hunc humanae tribuerit voci, ut ad decimumquintum modo gradum intendatur, ultra quem si quis conetur progredi, non jam illa vox genuina, sed coacta factitiaque et gannitus magis quam vox videatur. Rursus si altius nitaris eam deprimere, protinus a ratione vocis in screatum quempiam degeneret. Proinde cum ubique conveniat artem quoad licet naturae respondere, non abs re mihi videntur veteres iisdem cancellis circumscripsisse rationem artis, quibus natura vocem humanam circumscripserat. Satis erat ad persuadendum haec, opinor, causa, quanquam altera magis urget. Ea est hujusmodi: Scis esse apud Boetium libro De musica IV harmoniam musices non ratione tantum, verum et sensu perpendi oportere. Quapropter Ptolemaeus apud hunc, quo dixi libro, Pythagoricorum quorundam sententiam rejicit, qui in dijudicandis harmoniis plurimum tribuerint rationi, minimum sensui, cum dicerent sensum semina modo quaedam cognitionis ministrare, at ratione perfectam constare scientiam. Rursum Aristoxeni refellit opinionem, qui plus satis tribuerit sensibus, perpusillum autem rationi, cum musicam harmoniam ita temperatam esse oporteat, ut neque sensui ratio refragetur neque sensus rationi reclamet. Neque dissentit a Ptolemaeo Aristoteles secundo Physicorum libro negans musicam mere mathematicam esse, sed partim ratione, partim sensibus constare. Quod fieri nequaquam potest, si semel ultra decimamquintam intentionem, hoc est δὶς διὰ πασῶν, processum fuerit. Nihil autem vetat ratio, quominus vel ad millesimum usque tonum progrediare, recurrentibus subinde videlicet iisdem harmoniis, quas complectitur διὰ πασῶν. Neque secus hic procedere liceat quam fit in numeris arithmetices, ubi non aliter agnoscitur ἡμιόλιος; in duodecim millibus et octo millibus quam in quatuor et sex. Caeterum harmoniae sensus uItra decimamquintam vocem velut evanescit jamque non magnopere refert, quae sit harmoniae ratio, quam non approbat sensus et ideo non approbat sensus, quia non evidenter percipit. Porro quominus percipiat, intervallum aequo longius in causa est. Rationis vis in immensum se porrigit, at e diverso sensus corporis admodum angustis limitibus cohibetur. Quod enim accidit in oculorum sensu, ut, si longius aequo semota sint ea in quae fertur videndi vis, obtundatur ac deficiat visus, eoque magis deficiat, quo majore distent intervallo: id multo magis accidit aurium sensui, quippe minus agili quam oculorum. Jam vero quod usu venit sensibus in percipiendis iis quae objiciuntur, idem usu venit animo per sensum dijudicanti. Si colorem colori propius admoveas et, quemadmodum Graeci dicunt, πορφύραν παρὰ τὴν πορφύραν, nonne protinus dignoscit ex collatione sensus, quantum alter ab altero discrepet aut alteri cum altero conveniat ? Itidem si vocem voci vicinam auribus exhibeas, incunctanter dijudicant, quae sit alterius cum altera vel concordia vel discordia; sin plus justo dissitas intervallo, mox incipit anceps esse judicium. Porro quemadmodum citius hebetatur aurium sensus quam oculorum, itidem citius obtunditur illarum quam horum judicium, propterea quod altera res ex altera pendeat. Id ita esse non est cur pluribus argumentis confirmem, cum protinus ipsum experimentum fidem unicuique facere possit. Pulsa chordam quampiam in organo simulque tange, quae sit ab hac octava, statim rationi suffragans sensus plene percipiet harmoniam et absolutissimam esse suo quoque comprobabit calculo. Rursum pulsata quapiam simul move aliam, quae sit ab illa decimaquinta, statim et percipiet et approbabit sensus symphoniam agnoscens eam, quam paulo ante senserat in διὰ πασῶν. At vero si tacta ima moveris ab hac decimamnonam, nihil quidem obstrepit ratio, quominus sit harmonia, quae fuerat in διὰ πασῶν cum διὰ πέντε, verum auris acceptis vocibus non perinde percipit harmoniae rationem. Quod nisi sensus certos quosdam terminos haberet, intra quos certum illius et exploratum judicium sepiretur, nihil te vetuerit, si libeat, vel usque ad χιλιάκις διὰ πασῶν symphoniam procedere. Neque enim ratio quicquam offenditur numero, modo eandem agnoscat analogiam. Verum corporis sensibus natura suos quosdam limites praescripsit, ultra quos progressi sensim jam incipiunt quasi caligare hallucinarique neque jam certo sicuti solent, sed ceu per nebulam, ut aiunt, ac per somnium judicare. Non conveniebat autem, ut cujus incertum esset judicium, id ad artis praecepta traheretur. At quoniam ultra decimumquintum vocis gradum veteres intellexerunt evanescere judicium aurium, ibi metam harmoniarum figendam esse judicarunt, ne merito quis illud tuum adagium objicere posset: Ἀφανοῦς μουσικῆς οὐδὲν ὄφελος, id est Occultae musices nulla est utilitas. Jam igitur neoterici, qui contra veterum auctoritatem ultra summam chordam τετράχορδον adjecere, ad imam item adjecta una, non perinde flagitium fecissent, si in decimanona chorda terminassent harmoniarum progressum, propterea quod hac ima ad summam relata, si non auribus, certe rationi perfectam symphoniam repraesentat. Atqui in vigesima neque sensus est harmoniae neque harmonia perfecta. Quare nihil est, Erasme, quod adagio tua ullam metuas calumniam. Haec cum mihi tum argute tum admodum probabiliter ab Ambrosio mec dicta viderentur nec ea quidem admodum aliena a proverbii ratione, libuit his meis lucubrationibus adjungere futurum auctarium, haudquaquam, ut arbitror, ingratum lectori non omnino fastidiosο. 164. I, II, 64. Ubi timor, ibi et pudor Ἵνα δέος, ἕνθα καὶ αἰδώς, id est Ubi timor, ibi et pudor. Proverbialis sententia, quae hodie quoque vulgo maner, cui similis illa Terentiana: Omnes deteriores sumus licentia. Et maxima pars hominum formidine fustis a male factis temperat. Plato libro De legibus quinto: Ἡ δὲ ἅδεια ἁναισχυντίαν ἐνέτεκεν, id est Audacia vero parit impudentiam. Ἄδειαν autem vocant, cum abest metus. Item in Euthyphrone citat ex poeta quopiam. Est enim hemistichion carminis heroici: Ἵνα γὰρ δέος, ἔνθα καὶ αἰδώς, id est: Ubi enim timor, et pudor illic. Suidas indicat esse Epicharmi. 165. I, II, 65. Foras Cares, non amplius anthisteria Θύραζε Κᾶρες, οὐκέτ’ Ἀνθιστήρια, id est: Cares foras: peracta enim anthisteria. Dici consuevit, ubi quis semper eadem sibi sperat commoda, aut idem semper licitum fore credit, quod aliquando pro temporis ratione fuerit permissum. Veluti si quis semel expertus cujuspiam liberalitatem, subinde redeat, aliquid muneris petens, aut cum pueri permissam sibi ad tempus feriandi, ludendique facultatem ultra tempus prorogant. Originem proverbii tradunt ad hunc modum. Atheniensibus mensis quidam Anthisterion appellabatur, quod is plurimos flores progigneret. In hoc festa quaepiam agebantur, et convivia liberiora, quemadmodum in Saturnalibus fieri consuevit apud Romanos, in quibus et servis accumbere licebat, feriatis interim ab opere. Exactis autem feriis, cum jam ad solitas operas revocarentur, hoc pacto dicebant heri, Foras Cares, non jam amplius anthisteria. Cares autem servos appellabant, quod ea gens mercenariis operis quaestum factitaret, velut omnium servi quicumque conduxissent. Sunt qui dicant, Cares olim Atticae regionis partem obtinuisse. Athenienses autem, cum Anthisteriorum sollennitatem agerent, solere Cares in civitatem, atque in domos receptos ad festi communionem admittere, deinceps, peracto sollennitatis tempore, si quos e Caribus offendissent in urbe cessantes, per jocum dicebant: Θύραζε Κᾶρες, οὐκέτ’ Ἀνθιστήρια, id est: Exite Cares, acta enim anthisteria. Sonat autem ea vox Graeca, perinde, quasi dicas Floralia Latine, quorum licentia multorum litteris notissima. Non diversum est, quod ait Seneca in judicio in Claudium scripto, Non semper erunt Saturnalia. Nam Saturnalibus, servis quoque libertas erat. 166. I, II, 66. Fures clamorem Οἱ φῶρες τὴν βοήν, id est, Fures clamorem, subaudiendum, timent aut senserunt. Quadrabit in eos, qui, sibi conscii, metuunt ne deprehendantur, aut qui peracto maleficio fugitant, pavitantque. Habet autem hoc cum omnis malefacti conscientia, tum praecipue furti, ut hominem trepidum reddat, ac lucifugam. Unde est in Hebraeorum sententiis impium vel persequente nullo fugere. Hoc adlusit Virgilius: Et cum clamarem, quo nunc se proripit ille ? Tityre, coge pecus, tu post carecta latebas. 167. I, II, 67. Funiculum fugiunt miniatum Σὸ σχοινίον φεύγουσι τὸ μεμιλτωμένον, id est: Vitant sinopi collitam restim rubra. Apte dicetur, ubi quis properat officio suo fungi, non ex animo, sed ne in mulctam incidat. Carmen sumptum ex Aristophane, cujus interpres, et item Suidas hujusmodi ferme commemorant., Atheniensium magistratus variis modis conati sunt efficere, ut populus quam maxime frequens ad contionem ventitaret. Obiectis enim repagulis quibusdam vias reliquas occludebant, quae non ducerent ad forum, tum merces tollebant ex mercatu, ne quid hac gratia ibi cessaretur, denique funem pararant rubro colore, quem μίλτον, id est, interprete Plinio, minium vocant Latini, nonnulli cinabarim appellant, oblitum. Hoc duo ministri publici populum cingentes, agebant in contionem. Studebat quisque funiculum effugere, propterea quia quisquis colore notatus appareret contagio funis, is mulctam pendere cogebatur. Unde, qui notam metuunt, eos eleganter dicemus φεύγειν τὸ σχοινίον μεμιλτωμένον, id est, fugere funiculum miniatum. 168. I, II, 68. Fortunatior Strobilis Carcini Εὐδαιμονέστερος Καρκίνου Στροβίλων, id est Fortunatior Carcini Strobilis. Ironia proverbialis, in infelicem, et improbum. Carcinus poeta quispiam fuit, cujus filii dicti sunt Strobili ab Aristophane, quos et γλυκυτραχήλους vocat, id est, dulcicervicos. Jocus autem sumptus est a nominum allusione. Nam Graece Carcinus cancrum, Strobili cochleas significant. Utrumque genus distortum, ac foedum. Adagium recensetur apud Suidam, et Zenodotum. Exstat apud Aristophanem in Pace. 169. I, II, 69. Festo die si quid prodegeris Plautus in Aulularia sub persona senis Euclinonis: Festo die si quid prodegeris, Profesto egere liceat, nisi peperceris. Schema proverbiale. Admonet autem, ne in sumptibus sollennibus ita profusi simus, ut non supperat quo feramus quottidianos. Nam festi dies vel sacris offerendis, vel diurnis epulationibus, vel ludis in honorem deorum, vel feriis observandis celebrabantur: profesti ad rei privatae, publicaeque administrationem concedebantur. Accommodabitur non perperam et in eos, qui juvenes rem prodigunt, esurituri senes, quive intempestive profundunt, postea desideraturi. 170. I, II, 70. Felis Tartessia Γαλῆ Σαρτησσία, id est, Feles Tartessia. De magnis et ridiculis dicebatur. Tartessii sunt in Iberia, apud quos feles maximae nasci dicuntur. Fortasse non inepte dicitur et de rapacibus. Aristophanes in Vespis: Ὥσπερ με γαλῆν κρέα κλέψασαν Σηροῦσιν ἔχοντ’ ὀβελίσκους, id est Nunc uti felem rapta carne, Observant gestantem verua. Item Lucianus, cum ait, ἁρπακτικώτεροι τῶν γαλῶν, id est, rapaciores felibus: nimirum et ipse felium significat rapacitatem vulgo notam fuisse. 171. I, II, 71. Ferre jugum Plautus in Curculione: Jamne fert jugum ? De puella percunctatur quispiam, num jam per aetatem virum reciperet. Id enim significari satis arguunt ea, quae sequuntur: Tam a me pudica est, quasi soror mea sit. Horatius in Odis de puella nondum viro matura: Nondum subacta ferre jugum valet Cervice, Videlicet indicans, unde ducta sit translatio, nimirum a juvenco, cui nondum suppetunt vires, ut in ducendo aratro pares operis vices sustineat. Nam et coitus duorum ex aequo negotium est, itidem ut in jugo. Unde dictum etiam conjugium. 172. I, II, 72. Feli crocoton Γαλῆ κροκωτόν, id est Feli crocoton, subaudiendum das aut addis. Dici solitum, quoties honos additur indignis, et quos haudquaquam decet. Aut cum datur quippiam iis, qui munere non norunt uti, veluti si quis a musis alienissimo bellissimum donaret librum. Crocoton vestis genus est rotundae, ac fimbriatae, qua divites utebantur matronae. Apud Nonium in dictione richa, refertur inter vestes delicatas et crocoton. Sic enim arbitramur legendum, mollicinam, crocotam, chirodatam, richam. Ac teste Plutarcho, quidam Herculem pingebant κροκωτοφόρον, Omphalae servientem. Sumptum adagium ab apologo Stratidis, quem alio loco narravimus. Porro vox haec γαλῆ, felem ne significet, an mustelam, an quem vulgo catum appellant, quoniam inter eruditos controversum esse video, relinquo aliis judicandum. 173. I, II, 73. Mustelam habes Γαλῆν ἔχεις, id est Mustelam habes. In eum quadrat, cui omnia sunt inauspicata, tamquam fatis, ac diis iratis, ut aiunt. Olim creditum est, hoc animal inauspicatum, infaustumque esse iis, qui haberent, domique alerent, ut non admodum dissideat, ab illis: Equum habet Sejanum et Aurum habet Tolosanum. Unde nunc etiam apud quasdam gentes, nominatim apud Britannos, infelix omen habetur, si cum paratur venatio aliquis mustelam nominet, cujus etiam occursus vulgo nunc habetur inauspicatus. Adagium refertur a Diogeniano. 174. I, II, 74. Fastuosus Maximus Κόσμος Μάξιμος, id est, Fastuosus Maximus. In eum dicebatur, qui sibi plus satis arrogasset in sapientia. Sumptum a moribus Maximi cujuspiam arrogantis, et sibi immodice placentis. In nonnullis exemplaribus inveni κομπᾶς Μάξιμος. Graecis κόμπος arrogantiam, insolentiamque significat, unde κομπεῖν καὶ κομπάζειν. Proinde et Euripides: Γλώσσης τε κόμποι, id est Linguaeque fastus. Recensetur et hoc in Diogeniani collectaneis. 175. I, II, 75. E multis paleis paullum fructus collegi Ἐκ πολλῶν ἀχύρων ὀλίγον καρπὸν συνήγαγον, id est Ex multis paleis parum fructus collegi, id est multo labore non multum emolumenti sum consecutus, aut e verboso sermone paullulum bonae sententiae percepi, ex ingenti volumine minimum doctrinae retuli. Translatum ab excussoribus tritici. 176. I, II, 76. Oportet remum ducere, qui didicit Δεῖ κώπην ἐλαύνειν μαθόντα, id est Oportet remum impellere eum, qui didicerit. Unumquemque decet eam artem exercere, quam antea doctus sit. Refertur a Plutarcho in commentariolo, cui titulus, Ὅτι διδακτὸν ἡ ἀρετή. Idem admonet Horatianum illud in Arte poetica: Ludere qui nescit, campestribus abstinet armis, Indoctusque pilae, discive, trochive quiescit, Ne spissae risum tollant impune coronae; Qui nescit, versus tamen audet fingere. Quin et hodiernis temporibus hujus modi vulgo jactatur adagium: Qui lusus non novit legem, abstineat. 177. I, II, 77. Ex ipso bove lora sumere Ἐκ τοῦ βοὸς τοὺς ἱμάντας λαμβάνειν, id est Ex ipso bove lora sumere, dicuntur qui, quo laedant quempiam, id ab ipso que laedunt accipiunt. Veluti si quis versibus incesseret eum, a quo carminis componendi rationem didicisset, aut tyrannus pecuniam extorqueat a civibus, qua satellitium ad opprimendam civitatem alat, aut si quis rhetorices praesidiis rhetoricem oppugnaret. Metaphora sumpta ab agricolis, qui lora caedunt e boum tergoribus, quibus boves vinciunt. Plutarchus in commentario, cui titulus, Ὅτι οὐκ ἔστι ζῆν ἡδέως: Σί ἅν λέγοι τις ; ἀρκεῖ γὰρ ἡ φύσις τῆς σαρκὸς ὕλην ἔχουσα νόσων ἐν ἑαυτῆ καὶ τοῦτο δὴ τὸ παιζόμενον ἐκ τοῦ βοὸς τοὺς ἱμάντας λαμβάνουσα τὰς ἀλγηδόνας ἐκ τοῦ σώματος, id est Quid igitur dixerit quispiam ? Satis est ipsa corporis natura, morborum materiam in se continens, ac juxta quia joco dici solet, tamquam ex ipso bone lora sumens, ita ex ipso corpore dolores. 178. I, II, 78. Ex uno omnia specta Ἐξ ἑνὸς τὰ πάνθ’ ὅρα, id est Ex uno omnia specta. Vergilius item: Et crimine ab uno/ Disce omnes. Admonet adagium ex unius eventus experimento, reliquorum similium coniecturam oportere facere. Refertur a Suida. Tametsi is ostendit in eos dictum, qui perperam ex uno quopiam aestimant omnia. Legit enim non ὅρα, sed ὁρᾶ. Veluti si quis unum Gallum expertus perfidum judicaret omnes esse tales. 179. I, II, 79. Ex aspectu nascitur amor Ἐκ τοῦ εἰσορᾶν γὰρ γίγνεται ἀνθρώποις ἐρᾶν, id est: Amor ex videndo nascitur mortalibus. Senarius proverbialis admonens oculos amorem potissimum conciliare. Non enim amatur incognitum, ex convictu nascitur amor mutuus. Et oculi praecipue sunt ad amandum illices. In his enim peculiaris animi sedes. Et in his aiunt poetae cupidinem excubantem sua jacula mittere. Maro velut indicavit adagium cum ait: Ut vidi, ut perii, ut me malus abstulit error. Rursum in Georgicis: Uritque vidende / Femina. Item apud Terentium Chaerea visa duntaxat virgine, quam impotenter coepit ardere. Juvenalis prodigii loco refert de caeco amante: Qui numquam visae flagrabat amore puellae. Legimus, philosophos quosdam, et inter hos Democritum, sibimet oculos ademisse, tamquam omnium malarum cupiditatum auctores. Quapropter piorum hominum est meminisse, haudquaquam esse tutum videre, quod non licet concupiscere. Proverbii meminit Diogenianus. 180. I, II, 80. E sublimi me derides Ἀφ’ ὐψηλοῦ μου καταγελᾶς, id est E sublimi me derides. De eo, qui cum fastu ridet quempiam ac despectim. Translatum ab iis, qui ex edito loco verba faciunt. Unde et despicere dictum a Latinis pro contemnere, quod quisquis in eminenti loco est, is veluti tutior negligit eum, qui stat in humiliore loco. 181. I, II, 81. Extra lutum pedes habes Ἐκ τοῦ πηλοῦ πόδας ἔχεις, id est Extra lutum pedes habes, hoc est emersisti e periculo, aut extra periculum constitutus es. A viatoribus sumptum. Simile illi: Ἔξω βέλους, id est Extra jaculum. Et in luto dicuntur haesitare, qui molestis involuuntur negotiis, unde se nequeant explicare. 182. I, II, 82. Ex umbra in solem Ex umbra in solem educere est rem prius abditam et otiosam in publicum et in communem vitae usum deducere. Translatum ab athletis, quibus mos solis et pulveris patientia confirmare corporis robur. Delicatorum autem est in umbra latitare. Venustius fiet, si ad animi rem torqueatur, veluti si quis dicat, philosophiam a Socrate ex umbra in solem esse productam. Exempla passim apud scriptores obvia. 183. I, II, 83. Excubias agere in Naupacto Υρουρῆσαι ἐν Ναυπάκτῳ, id est Excubare Naupacti. Achivi capta Naupacto, Pausaniam excubiis, custodiaeque praefectum interfecerunt, auctore Theopompo. Unde res in jocum vulgi videtur abiisse adversus eos, qui pereunt ignavia sua aut qui munus odiosum ac plenum discriminis administrant. Refertur a Zenodoto. Suidas effert ad hunc modum Υρουρήσεις ἐν Ναυπάκτῳ, id est Excubabis Naupacti. Is adfert et aliam adagionis originem. Cum iis, qui Naupactum praesidio tuebantur, perpusillum salarii dependeretur atque illi plurima quae ad rem pertinebant, emerent, militari joco jactatum est, ut apparet, in eos qui frustra sudatent, quos sua spes frustraretur. Naupactus autem, Aetoliae civitas, quam tum Philippus obtinebat, a compingendis navibus dicta, quod illic Heraclidae primum navim extruxerint. 184. I, II, 84. Devotionis templum Ἀρᾶς ἱερόν, id est Execrationis templum. In eos dicebatur, qui crebris execrationibus uti consueverunt. Qui mos nunc vulgo plerisque plurimum improbandus, ut nihil dicant, nisi diras admisceant devotiones et imprecamina vel ipso horrenda auditu. Erant autem antiquitus etiam publicae quaedam detestationes, velut apud Athenienses in eum, qui viam non monstrasset erranti; in quorum locum Christianis successit ea, quam vocant excommunicationem. Item devotiones hostium, quarum meminit Macrobius et Horatius in odis. Diris agam vos, dira deprecatio Nulla expiatur victima. Hesychius indicat templum execrationis fuisse Athenis, cujus meminerit Aristophanes in Horis; dici porro de gravi calamitate. Alibi, ni fallor, nobis dictum est de execrationibus tragicis, quas Diogenes philosophus jocabatur sibi occurrisse, quod viveret ἀνέστιος, ἄπολις, ἄπατρις, ἀχρήματος, ἄστατος καὶ ἐφημερόβιος, id est carens domo, civitate, patria, pecunia, nullam habens certam sedem, et in diem vivens. Proverbium refertur a Diogeniano. 185. I, II, 85. Expertes invidentiae musarum fores Ἄφτονοι Μουσῶν θύραι, id est Candidae musarum januae. De his dictitatum. qui litteraturam suam candide, libenterque impertiunt aliis, et ad docendum prompti, propensique sunt. Neque male congruet etiam in dociles, juxta id, quod alibi commemoravimus, Ἀνεῳγμέναι Μουσῶν θύραι, id est.
