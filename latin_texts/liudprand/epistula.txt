(Anno 865.) LXXXVI. AD MICHAELEM IMPERATOREM. Reprehendit imperatorem, qui superbia et arrogantia inflatus multa insolentia scripserat. Deinde ostendit depositionem Ignatii nullius esse momenti, quoniam a suspectis, excommunicatis et inferioribus episcopis fuerat damnatus. Praeterea commemorat multa de privilegiis Romanae Ecclesiae, iubet ad se venire Ignatium et Photium, aut eorum legatos, si ipsi non possunt. Monet imperatorem, ut suis praeceptis obtemperet: eum obiurgat quod Ignatium in concilio deponi curaverit, primusque illius depositioni subscripserit. [Apud Mansi, ibid. ]   (0926D) NICOLAUS episcopus, servus servorum Dei, piissimo et dilectissimo filio imperatori [edit. Rom. , superatori] gentium, atque tranquillissimo imperatori MICHAELI a Deo protecto semper Augusto.  (0927A) Proposueramus quidem, antequam Michael gloriosus protospatharius legatus vester Romam veniens epistolam nobis claritatis vestrae detulisset, talia vobis scripta per missos nostros, quae iam et parata erant, transmittere, qualia gravissimus [gratissimus] filius a diligente patre ac Dei cultore, imperatores a sedis apostolicae praesulibus soliti erant suscipere. At vero praefato viro perveniente, epistolamque nobis vestrae gloriae, quae tota blasphemiis, tota erat iniuriis plena, porrigente, mutata est in luctum cithara nostra (Thren. V) , et organum nostrum in vocem flentium (Isa. V) . Quoniam exspectavimus tanquam de bona vite uvas, suscepimus autem labruscas: ideoque mutavimus stylum, et ostenso vulneri congrua praevidimus adhibere medicamenta. (0927B) Igitur ad potentiam vestram inspirante Domino scripturi, nostraeque menti affectus industriae vestrae reseraturi, necnon et pro sancta Ecclesia catholica et apostolica (cuius nos praecipue cura, et quotidiana secundum Apostolum sollicitudo constringit) apud vos interventuri, et epistolae vestrae assertionibus (prout Dominus posse et nosse dederit) responsuri, nihil opportunius, nihil aptius, nihil profecto salubrius arbitramur (licet vos a conviciis inchoassetis) quam prae omnibus flagitare suppliciter eum, per quem reges regnant, et legum conditores iusta decernunt, et in cuius manu corda sunt regum, et ex quo regnat omnis qui pie regnat; et imperat omnis, qui eidem Regi regum et Domino dominantium non repugnat, Dominum videlicet nostrum Iesum (0927C) Christum, cui omnis rationabilis creatura ministrat: nimirum cui et insensibiles venti, et mare imperanti obediunt, quatenus et labia nostra ad annuntiandum laudem suam aperiens, dilatatum quoque os nostrum pastu doctrinae salutaris adimpleat, et quae per nostri apostolatus officium auribus vestris exterius dicimus, per se quoque nutu suae aspirationis interius mentibus vestris aspiret. (0927B) Quia incassum terra cordis vomere nostrae linguae proscinditur, nisi coelestis roris aspersione intrinsecus infundatur. Deus est enim, qui incrementum dat (I Cor. III) , et qui docet hominem scientiam (Psal. XCXIII) .  Putas, imperator, non bene facimus? quod vos ab iniuriis scribentes inchoaveritis, nos ab orationibus: vos a conviciis in nos, imo contra primam (0927D) et magistram Ecclesiarum omnium loquentes exordium feceritis; nos in laudibus, et in nomine Domini ad potentiam vestram sermonem habituri os aperuerimus? Videmus enim gigantem allophylum contra puerum sanctum, et citharoedum nostrum David furore plenum, et blasphemias eructantem primo impetu populo Dei terrorem non modicum intulisse (I Reg. XVII) . Sed exspecta paululum, et ecce videbis illum in nomine Domini percussum, et iam a dicto hymnidico et laudes et psalmos, ac orationes Domini maiestati humiliter effundente, gladio suo prostratum. Et quidem nos iniurias nobis specialiter irrogatas, et maxime pro iustitia laborantibus, et a iustitiae impugnatoribus ingestas, libenter (0928A) ferimus. Discipuli enim sumus illius, de quo apostolorum princeps ait: Qui cum malediceretur, non maledicebat: et cum pateretur, non comminabatur (I Petr. II) . De talibus enim Veritas loquitur: Si patremfamilias Beelzebuth vocaverunt: quanto magis domesticos eius? (Matth. X.) Et rursus eos, qui propter nomen illius persecutionem, et maledicta toleraturi erant, beatos esse pronuntiat, dicens: Beati estis cum maledixerint vobis, et persecuti vos fuerint, et dixerint omne malum adversus vos mentientes propter me (Matth. V) . Ubi ergo, teste conscientia, Deus in causa est, ibi omnino beatitudo speranda: et ubi mendacium saevit, ibi convicia nulla timenda. Sicut ergo nos propter Deum etiam a non vera dicentibus iniurias nobis illatas aequanimiter (0928B) ferimus; ita quoque oportet pietatem vestram sacerdotibus, qualescunque sint, propter eum cui deserviunt, reverentiam potius, quam iniurias exhibere. Sed de his iam cum sancto papa vobis loquamur Gregorio (Epist. lib. IV, ep. 31) : Nam in divinis eloquiis sacerdotes aliquando dii, aliquando angeli vocantur. Nam et per Moysen de eo, qui ad iuramentum deducendus est, dicitur: Applica illum ad deos (Exod. XXII) , videlicet ad sacerdotes. Et rursum, scriptum est: Diis non detrahes (ibid.) , scilicet sacerdotibus. Et propheta ait: Labia sacerdotis custodient scientiam, et legem requirent ex ore eius, quia angelus Domini exercituum est (Malach. II) .  Quid ergo mirum, si illos imperialis pietas honoret, quibus in suo eloquio honorem tribuens, eos (0928C) aut angelos, aut deos ipse etiam appellat Deus? Ecclesiastica quoque testatur historia (Rufin. , Hist. eccl. , lib. I, cap. 2) , quia cum piae memoriae Constantino principi scripto oblatae accusationes contra episcopos fuissent, libellos quidem accepit, et eosdem qui accusati fuerant, episcopos convocans, in eorum conspectu libellos, quos acceperat, incendit dicens: Vos dii estis, a vero Deo constituti; ite, et inter vos causas vestras deponite, quia dignum non est, ut nos iudicemus deos. In qua sententia sibi magis ex humilitate, quam illis aliquid praestitit ex reverentia impensa. Ante eum quippe pagani in republica principes fuerant, qui verum Deum nescientes, deos ligneos et lapideos colebant, et tamen eorum sacerdotibus honorem maximum tribuebant. (0928D) Quid igitur mirum, si Christianus imperator veri Dei sacerdotes honoret, dum pagani, ut praediximus, principes honorem impendere sacerdotibus noverunt, qui diis ligneis et lapideis serviebant? Haec ergo non tantum specialiter, quantum generaliter pro omnibus asserimus sacerdotibus: quoniam adhuc nescimus, quis in terribili Dei iudicio qualis futurus sit. Etenim Paulus egregius praedicator dicit: Nolite iudicare ante tempus, donec veniat Dominus, qui et illuminabit abscondita tenebrarum, et manifestabit consilia cordium ((I Cor. II) . Hoc tamen breviter dicimus, quia, licet peccatores et indigni, plus tamen de venturi Domini misericordia, quam de vestra pietate praesumimus. (0929A) Nam sunt multa, quae de iudicio illius homines ignorant: quia fortasse quae vos laudatis, ille reprehendet, et quae vos reprehenditis, ille laudabit. Non ergo quales sint sacerdotes Domini, sed quid de Domino loquantur, est vobis magnopere praevidendum. Nec in vicariis beati Petri apostoli vobis est attendendum, qui sint, sed quid pro correctione ecclesiarum, quid pro salute vestra satagant. Neque enim illos inferiores dicetis Scribis et Pharisaeis sedentibus super cathedram Moysi: de quibus Dominus praecepit dicens: Quaecunque dixerint vobis facite et observate: secundum opera vero eorum nolite facere (Matth. XXIII) . Ergo, imperator, considera, si illos dixit audiendos, qui super cathedram Moysi sedebant, quanto potius his, qui super cathedram (0929B) Petri resident, esse existimetis obaudiendum? Et si illorum non opera, sed dicta facere et observare iubet, quanto potius horum, quicunque sint ipsi, dicta et monita custodienda sunt, et amplectenda? Quid autem nos mali volumus [forte, volumus? Quid frustra, etc. HARD.] , quia frustra indignamini? et contra Evangelium, quod dicit: Qui dixerit fratri suo, Fatue, reus erit gehennae ignis (Matth. V) , nos levitatis nomine lacessendos opinamini: vobis nihil, nisi quod est salubre: nihil nisi quod sit Deo acceptum, offerre studentes? Scimus tamen nos a phreneticis [ut in comment. Galas. ad Faust. : Sic phrenetici solent, etc. , HARD.] , quos portamus, et sputa perpeti, et colaphis caedi, et eis quod ad salutem pertinet nihilominus exhibere. Nam et in eorum (0929C) loco per abundantiam gratiae Dei sedemus, qui propter veritatem laborantes, a Constantinopolitanis saepe talia pertulerunt, qualia nunc nos ferre dignoscimur, quae sufficienter (ubi opportunitas exegerit) ostendemus in subditis: neque enim fas esse iudicamus, ut ad imitationem inferiorum [edit. Rom. addit. , ac infirmorum] tales nos sinamus credi, quales a vobis cernimus praedicari. Exemplum sequentes Salvatoris, qui cum a Iudaeis, Daemonium habes, audiret, hoc humiliter dicens: Ego daemonium non habeo (Ioan. VIII) , refutavit. Ita quoque nos, cum de nobis, quae vera non sunt, audimus, veraci ac rationabili responsione a nobis illa removere satagimus.  Verumtamen quae ad Ecclesiae Romanae iniuriam, (0929D) quae ad ipsius privilegiorum imminutionem, quae ad sedis apostolicae praesulum derogationem scripsistis, quanta possumus constantia retundemus, et nullis terroribus, nec ullis detractionibus vestris repressi, quanta possumus virtute destruere, utpote veritatis inimica, studebimus. Dixistis enim, quod nullus antecessorum nostrorum a sexta synodo meruerit a vobis, quod nos meruisse dignoscimur: quid tamen meruerimus evidenter nullatenus indicastis, nisi forte litteras praedicatorias hoc dicto velitis intelligi nos a vobis nunc tantum meruisse suscipere, a sexta synodo propter aliquod dogma, vel disciplinam quamlibet ecclesiasticam. Et hoc dicitis quasi nostrum fuerit opprobrium, eo quod sedem apostolicam in (0930A) nullo quaerere antecessores vestri dignati fuerint, cum magis eorum fuerit dedecus: quia per tot annorum curricula diversarum haereseon morbis languentes medicinale remedium non quaesierint: quin potius medicinam sponte a nobis sibi porrectam quasi desperati, vel quasi cor impoenitens gerentes, ab ipsis faucibus proiecerint; dum tantae salutis oblatae ministros duplici modo interemerint: quoniam aut participes illos sui erroris effectos spiritaliter occiderunt, sicut tempore reverendae memoriae Cononis papae contigit, qui post sextam synodum exstitit: aut certe corporaliter illos non consentientes sibi necaverunt, sicuti sub venerabili papa Gregorio factum est, qui post sextam synodum fuit, quando pro zelo fidei, et sanctarum imaginum reverentia (0930B) religiosi viri, ac Dei famuli directi in exsilium missi sunt, et bona confessione huius mundi finierunt vitam. (0930A)  Denique a sexta synodo imperatores, aut haeretici, aut, licet perpauci catholici: fuerunt et haeretici quidem, si mittere ad nos dedignati sunt, non est mirum: noverant enim per gratiam Dei se nos nunquam penitus sibi sociaturos. Fuit autem quando nos sibi saepe sociari tentantes cum magno sunt dedecore et opprobrio repulsi, et digna constantia a nobis, et non a Constantinopolitana Ecclesia crebro retusi. Quando vero catholici fuerunt, et pium dogma, vel ecclesiasticam correctionem defendere voluerunt, nostrum praesidium quaesierunt, sicut synodus sub Constantino et Irene facta indicat (VII synod. , act. (0930C) 2) : in cuius initio, id est in epistola beatae memoriae praesulis Adriani, quantum idem pontifex illam praesumptionem, qua ex laicis quidam subite tonsurantur, et in episcoporum numerum exacervate prosiliunt, damnaverit, si diligenter inquisieritis, profecto invenietis, si tamen non falsata Graecorum more, sed sicut a sede missa est apostolica penes Ecclesiam Constantinopolitanam hactenus perseverat, et epistolae diversae sanctissimis pontificibus Leoni scilicet et Benedicto decessoribus nostris missae testantur. Ergo cum ita sint haec, quae de multis partim commemoravimus, non iam verum est illud, quod dicitur, a sexta synodo non [forte, nos, HARD.] meruisse suscipere quod nunc a vobis ipsi meruimus.  (0930D) Praeterea scripsistis iussisse vos quosdam, qui sub nobis existunt mitti ad vos, quod longe est a piorum imperatorum affectu, quorum sicut locum tenetis, utinam ita et pietatem sectemini, quod longe, inquam, est a principibus sedis apostolicae reverentiam observantibus. Non quippe hoc dixit Honorius, qui reverendo praesuli Bonifacio scribit, dicens (Honorius in epist. ad Bonifacium I) : Petimus uti quotidianis orationibus apostolatus tuus, studium, ac votum suum circa salutem, atque imperium nostrum dignetur impendere. Non, inquam, hoc dixit Valentiniani et Marciani pia dualitas ad beatum papam Leonem scribens: Et tuam, inquiens, sanctitatem principatum in episcopatu divinae fidei (0931A) possidentem sacris litteris in principio iustum credidimus alloquendam, invitantes atque rogantes ut pro firmitate et statu nostri imperii aeternam divinitatem tua sanctitas deprecetur. Non hoc dixit Iustinianus, qui dicit sancto papae Ioanni, etiam promulgatis legibus id interserens (leg. Nos reddentes, cod. de sum. Trin. ) . Petimus vestrum paternum affectum, ut vestris ad nos destinatis litteris, manifestum nobis faciatis, quod omnes qui praedicta recte confitentur, suscipit vestra sanctitas, et eos qui Iudaice ausi sunt rectam denegare fidem, condemnat. Et rursus: Petimus, inquit, vestram beatitudinem orare pro nobis, et Dei nobis acquirere providentiam. Non hoc dicit Constantinus, qui Dono papae scribens etiam iurando benignitatem, et honorem (0931B) circa sedem exhibet apostolicam in his verbis: Per Deum, inquiens, omnipotentem, non est apud nos partis cuiuslibet favor, sed aequalitatem utrisque partibus conservabimus, nullatenus necessitatem facientes in quocunque capitulo eis, qui a vobis diriguntur quoquomodo, sed et omni honore cum competenti munificentia, et susceptione dignos eos habebimus: et si quidem utrinque convenerint, ecce bene: sin autem minime convenerint, iterum cum omni humanitate eos ad vos dirigemus. Et post pauca: Invitare enim et rogare possumus ad omnem emendationem, et unitatem omnium Christianorum, necessitatem vero inferre nullatenus volumus. Non hoc alius Constantinus, et Irene Augusti dicunt, qui ad Adrianum papam scribentes, aiunt: Rogamus (0931C) vestram paternam beatitudinem, magis quidem Dominus Deus rogat, qui vult omnes salvos fieri, et in agnitionem veritatis venire (I Tim. II) , ut det seipsam, et nullam tarditatem faciat, et ascendat huc. Et paulo post: Si non potuerit, inquiunt, ascendere huc, eligat viros pretiosissimos, et dirigat una cum syllabis, etc. O imperator, saltem nunc non agnoscitis quam a priorum imperatorum pietate in hac re differatis, et quam vos vestra ab eorum discrepet divinitus inspirata modestia? Illi quippe: Petimus, invitamus, ac rogamus, ecce sparsim ad sedis apostolicae praesules, sed pari pietate clamant. Vos autem quasi non mansuetudinis et reverentiae, sed solius imperii eorum haeredes effecti, et in causa pietatis illos imitari nolentes praecepisse, iussisse, (0931D) ac imperasse vos, ut quosdam subiectorum nostrorum ad vos mitteremus, asseritis: et hoc ipsum vos quidem egisse nescimus, cuius instigationibus fascinati, et oblivioni traditi dicitis: porro factum a vobis nulla recordatione recolimus; nusquam enim nobis tale quid iussisse vos (ni fallimur) hactenus reminiscimur, nusquam vos ad tantam circa sedem beati Petri apostolorum principis irreverentiam devenisse cognovimus. Revolventes enim epistolam, quam tunc per venerabiles episcopos et Arsam virum gloriosum spatharium miseratis, nil iussisse vos nobis, sed potius obsecrasse, atque rogasse nos omnino reperimus. In quo datur intelligi, cum nunc aliter perhibeatis, aut vos oblitos eorum fuisse, quae antea (0932A) miseratis, aut certe poenituisse pro his, quae humiliter petiveratis. In tantam vero furoris abundantiam prorupistis, ut linguae Latinae iniuriam irrogaretis, hanc in epistola vestra barbaram et Scythicam appellantes ad iniuriam eius qui fecit eam; omnis enim operis derogatio ad opificis redundat iniuriam. O furorem! qui nec linguae novit parcere, quam Deus fecit, et quae inter caeteras in nomine Domini hortante Apostolo; Confitetur, quia Dominus noster Iesus Christus in gloria est Dei Patris (Philipp. II) . Et quae cum Hebraea, atque Graeca in titulo Domini a reliquis discreta, insignem principatum tenens omnibus nationibus praedicat Iesum Nazarenum regem Iudaeorum quem titulum multi Iudaeorum corrumpere voluerunt (Ioan. XIX) , sicut vos nunc (0932B) huius celeberrimae linguae tentatis insigne destruere, sed minime potuerunt; scriptum quippe divinitus in libro psalmorum fuerat (Psal. LVI, LVII et LVIII) : Ne corrumpas tituli inscriptionem, vel quia Christiani sunt, quorum linguam barbaram, vel Scythicam appellatis, gloriam vestram, quare non pudeat, obstupescimus. Cum enim barbari omnes et Scythae, ut insensata animalia vivant, Deum verum nesciant, ligna autem et lapides adorent, in eo ipso quo verum Deum colit lingua Latina, quantum barbaram, vel Scythicam linguam antecedat, agnoscitur. Iam vero si ideo linguam barbaram dicitis, quoniam illam non intelligitis, vos considerate quia ridiculum est vos appellari Romanorum imperatores, et tamen linguam non nosse Romanam.  (0932C) Ad extremum autem, si iam saepe nominatam linguam ideo barbaram nuncupatis, quoniam a translatoribus in Graecam dictionem mutata, barbarismos generat, non linguae Latinae, sed culpa est, ut opinamur, interpretum, qui quando necesse est non sensum e sensu, sed violenter verbum edere conantur e verbo. Ecce enim in principio epistolae vestrae imperatorem vos nuncupastis Romanorum, et tamen Romanam linguam barbaram appelare non veremini. Ecce quotidie, imo vero in praecipuis festivitatibus inter Graecam linguam veluti quiddam pretiosum hanc quam barbaram et Scythicam linguam appellatis, miscentes, quasi minus decori vestro facitis, si hac etiam non bene, ac ex toto intellectu in vestris obsequiis, ac officiis non utamini. Quiescite igitur (0932D) vos nuncupare Romanos imperatores; quoniam secundum vestram sententiam barbari sunt, quorum vos imperatores esse asseritis.  Romani quippe hac lingua, quam barbaram vos et Scythicam vocatis, utuntur. Quiescite iam utpote tantae detestationis dictionem in vestro palatio memorare, et adhuc si pleniter illam exsecramini, etiam ab ecclesiis vestris removere satagite.  Istius enim dictione linguae Constantinopolitana Ecclesia lectionem apostolicam et evangelicam in stationibus fertur primitus recitare: sicque demum Graeco sermone propter Graecos utique ipsas lectiones pronuntiare: sed quia tantum haec impietas Ecclesiae Constantinopolitanae hactenus defuisse putatur, (0933A) ut tota ibidem nequitia suppleatur: hoc restat a vobis solummodo perficiendum. Verum de hoc nos respondisse sufficiat, non tam iniuriam linguae defendere procurantes, quam mutatae mentis vestrae inconstantiam exaggerantes.  Caeterum dicitis non ideo ad nos misisse vos, ut secundum iudicium Ignatius sustineret, ad quod veraciter respondemus: ideo vos misisse procul dubio, quia posterior hoc probat eventus. Nisi enim voluissetis, nec id fieri sineretis. Imo nos, ut verius dicatur, non ideo misimus, ut interim quodlibet Ignatius frater et coepiscopus noster subiret iudicium, sed ut causa illius diligenter investigata, et ad liquidum reperta, iuxta illud beati Iob dicentis: Causam quam nesciebam, diligentissime investigabam (Iob XXIX) , (0933B) plena nobis ac incunctanti relatione patesceret; sicque demum iuxta sacros canones missorum nostrorum relationibus certificati, si decerneremus mittendos esse qui praesentes cum episcopis iudicarent habentes nostram auctoritatem, a quo destinarentur, esset in nostro arbitrio; si vero crediderimus episcopos sufficere, ut negotio terminum imponerent, faceremus quod sapientissimo iudicio iudicaremus? Si autem Ignatius, ut fertis, iam iudicatus erat, quamobrem illum secundo iudicio [deesse vid. iudicari, HARD.] voluistis contra illud quod scriptum est: Non iudicabit bis in id ipsum? (Nahum I.) Sed in hoc manifeste datur intelligi, non vos bonam conscientiam gessisse, quando iterato illum ad tribunalia concilii [concilia] pertraxistis: sed quasi non perfecte, neque legitime depositum (0933C) praesentia [forte, in praesentia, et mox, damnationi, HARD.] missorum nostrorum, tanquam maioris auctoritatis existentium damnatione subiicere contendistis: dicentes vero quod synodice fuerit condemnatus, fortasse quia non addidistis canonice divinitus actum est. Congregatio enim malignantium, non canon iuste iudicantium illum damnationi subegerat, imo vero afflictioni et tribulationi subdiderat.  Etenim illi, qui tunc convenerunt contra iam dictum venerabilem virum, aut suspecti, et ab heri et nudiustertius inimici eius erant, aut excommunicati, aut depositi, aut subiecti ipsius, aut certe inferioris dignitatis exstiterunt. Quorum omnium nullus personam legitimorum iudicum habere sine dubio poterat, vel accusatorum in omnibus duntaxat (0933D) negotiis: quae sigillatim Deo docente, ac summatim omnia ita se habere monstrare conabimur.  Igitur quia suspecti, et inimici iudices esse non debeant, et ipsa ratio dictat, et plurimis probatur exemplis. Nam quid gratius et amabilius dare quis inimico potest, quam si ei ad impetendum commiserit, quem laedere forte voluerit? Quod provide Constantinopolitana synodus canonum suorum sexto dignoscitur prohibere capitulo, quod tamen non apud nos inventum, sed apud vos haberi perhibetur. Verum novimus nos apostolicis imbuti documentis, etiam sententiis uti paganorum, quanto magis Christianorum, atque catholicorum? et contra ipsos quorum nec vitam sequimur, nec mentem erroneam (0934A) imitamur? Denique apostolus Paulus de libris paganorum aliqua in suis scriptis posuit, ut est illud ad Titum: Cretenses semper mendaces, malae bestiae, ventres pigri, cupidi (Tit. I) . Et iterum in Actibus apostolorum de Deo ait: In quo vivimus, movimur, et sumus (Act. XVII) : nunquid ideo etiam cuncta recipienda sunt, quae cum his pariter sunt prolata? Ait autem praedictus canon: Quoniam multi ecclesiasticum ordinem confundere ac subvertere volentes amore inimicitiae, et calumniose causas quasdam contra dispensatores ecclesiarum orthodoxos episcopos confingunt, nihil aliud quam foedare sacerdotum existimationes, et turbationes peccatorum populorum conficere conantes: propter quod placuit sanctae synodo episcoporum, qui Constantinopolim concurrerunt, (0934B) ne sine discussione admittantur accusatores, nec omnibus praecipiatur accusationes facere contra dispensatores ecclesiarum.  Veniamus ergo et ad sanctam Chalcedonensem synodum, et quid nobis de Athanasio Parrhenorum episcopo referat (Act. XIV) , audiamus. Is enim antistes tertio evocatus ad synodum, quia non occurrit, a patriarcha suo canonice condemnatus exstiterat: sed solum quia cum vocaretur ad synodum, quod suus inimicus esset ipse, qui iudicabat, clamavit: a sancta Chalcedonensi synodo ad causas illatas sibi examinandas reservatur, et nisi denuo convincatur, recipere ecclesiam propriam iudicatur. Quod si Athanasius a patriarcha suo depositus, quia de inimicitia ipsius conquestus est, iterato ad iudicium renovandum (0934C) dirigitur, et nisi manifesta sibi officiant crimina, suae reddi ecclesiae praecipitur: quanto magis Ignatius, qui non a patriarcha, sed ipse potius existens patriarcha minime debuit ecclesia propria inimicis et suspectis iudicibus decernentibus exspoliari? Quod quamvis factum sit, multo magis quam Athanasius inimicorum soluto iudicio, sua oportuerat ab ecclesia recipi.  Veniat et facundissimus noster papa Gelasius (in Commonitorio ad Faustum) , haereticorum expugnator fortissimus, et quod de Constantinopolitanis more solito tunc aegrotantibus dixit, etiam nobis edisserat: Quaero, inquit, tamen ab his iudicium, quod praetendunt, ubinam possit agitari, an apud ipsos, ut iidem sint inimici testes et iudices? Sed et tali iudicio nec humana debent committi negotia: quod si (0934C) iudicio ubi iidem sunt inimici qui iudices, nec humana debent committi iudicia; quanto minus divina, id est ecclesiastica? Qui sapiens est intelligat. Et revera hinc Iustinianus imperator pius legibus suis promulgasse dignoscitur (l. Apertissime, cod. de Iud. ) dicens: Licet ei, qui suspectum iudicem putat, antequam lis inchoetur, eum recusare, ut ad alium recurratur. Nam quodammodo naturale est suspectorum iudicum insidias declinare, et inimicorum iudicium semper velle refugere. Hinc sanctus Athanasius inimicorum saepe declinavit insidias: hinc sanctus Ioannes os aureum concilii contra se congregati renuit intrare collegium. Quinimo hinc psalmista David, et Elias eximius prophetarum Saulis vel Achab (0935A) refugiunt prorsus insaniam (I Reg. XXII; III Reg. XIX) .  Quod autem hi qui a iam fato fratre et comministro nostro Ignatio depositi, excommunicati, vel anathematizati fuerant, nullam adversus eum intorquere damnationem potuerint, ex prolato secundae universalis synodi capitulo declaratur, cum dicitur (cap. 6): Si vero ecclesiasticum fuerit crimen, quod episcopo illatum exstiterit, tunc probari oportet accusantium personas, ut primo quidem haereticis non liceat accusationes contra orthodoxos episcopos pro ecclesiasticis negotiis facere. Sed ne hos haereticos esse denegetis, audite sequentia. Haereticos autem, inquiunt, dicimus tam eos, qui olim ab Ecclesia proiecti sunt quam qui post haec a nobis anathematizati sunt. Porro si adhuc nec sic creditis, audite (0935B) quod subditur: Praeter hos autem, aiunt, et eos qui fidem quidem sanam simulant confiteri. Schismaticos etiam, et eos qui seorsum a communicantibus nobis episcopis collectas faciunt. Deinde vero, et si quidam ab Ecclesia super causis quibusdam reprehensi fuerunt, et proiecti aut excommunicati sive ex clero, sive ex laicali ordine, nec his licere accusare episcopum, antequam proprio crimine primitus exuantur.  Similiter autem et eos qui sub accusatione priori consistunt, non ante esse acceptabiles in accusationem episcopi, aut aliorum clericorum, quam innoxios semetipsos illatorum sibi ostenderint criminum.  Quid autem periculi regulae huius immineat contemptoribus, non ignoratis. Praeterea quis de considentibus ibidem non de praedictis exstitit haereticis (0935C) atque schismaticis? Nonne Gregorius Syracusanus millies condemnatus? Nonne Eulampius, Petrus, item Petrus, qui pro nefandis actibus suis et ore confessis depositionem, deinde anathema inciderunt? et alii quos enarrare longissimum est. Ecce quales inter caeteros erant, qui contra praefatam regulam centum quinquaginta Patrum, os contra venerandum patrem suum aperire non sunt reveriti. Et cum essent ligati ligare; et cum essent mortui, et in suis penetralibus iam fetidi, virum per totum mundum redolentem mortificare conati sunt, et malae opinionis nidoribus aspergere tentaverunt.  Sed iterum videte Romanae sedis pontificem a vobis quidem derogatum, sed a totius Christianitatis unanimitate veneratum, et magnae synodi Ephesinae (0935D) praesulem Coelestinum, quid censeat de his, qui depositi et excommunicati a Nestorio fuerant, postquam depositus coram oculis summi arbitri iam esse credebatur. Et multo magis hoc de fratre et consacerdote nostro Ignatio esse censendum arbitramini, qui non a praelato quolibet sicut isti, sed a se deiectis talia pertulit. Ait enim episcopis orientalibus scribens (in ep. 6): Si quis vero aut ab episcopo Nestorio, aut ab aliis, qui eum sequuntur, ex quo talia praedicare coeperunt, vel excommunicatus, vel exutus est, seu antistitis, seu clerici dignitate; hunc in nostra communione et durasse et durare manifestum est. Nec iudicamus eum remotum: quia non poterat quemquam eius removere sententia, qui se iam praebuerat (0936A) ipse removendum. Item idem ad clerum Constantinopolitanum aperte inquit (ep. 4) : Sedis nostrae sanxit auctoritas, nullum sive episcopum, sive clericum, seu professione aliqua Christianum, qui a Nestorio, vel eius similibus, ex quo talia praedicare coeperunt, vel loco suo, vel communione deiecti sunt, vel deiectum, vel excommunicatum videri: sed hi omnes in nostra communione et fuerunt et hucusque perdurant: quia neminem vel deiicere, vel removere poterat, qui praedicans talia titubabat.  Intellexistisne, imperator, ex superius memoratis non potuisse, ut non dicamus praelatum suum, saltem quemlibet removere, qui fuerant olim ipsi remoti, nec deiicere quemquam iam ante prostrati? Ad infirmandam quoque sententiam damnatorum, etiam (0936B) illud valere credimus, quod sancta synodus ad praefatum papam (conc. Ephes. in ep. ad Coelestinum) , quae apud se gesta sunt, referens, pro Ioannis Antiocheni amputanda antistitis exaggerata praesumptione, quosdam eorum, qui contra sanctum Cyrillum et Memnonem latrabant, sine civitatibus vacantes autem, et ecclesias non habentes: alios vero ante multos annos pro acerbis causis depositos a suis metropolitis, inter alios plurimos fuisse suggessit. Quibus per omnia vestrates, ut ita dicamus, depositores Ignatii comparari plurima ex parte non immerito possunt: ibi namque et sine sedibus, et vagi, atque pro suis acerbis facinoribus a propriis metropolitis inventi sunt episcopatu privati. Ibi etiam communione extorres, et anathematis damnationis consortes (0936C) fuisse probantur. Unde miramur quomodo excommunicati ad iudicandum recepti sint, cum secundum apostolicos canones sine commendatitiis litteris in communione sola recipi prohibeantur (conc. Carth. III, c. 21) . Absurdum etenim est ut cui non licet etiam cum minimis iuxta sacras regulas communicare, liceat penes vos etiam de maioribus iudicare.  Sed iam de hoc plenissime, Deo auxiliante, dicamus; et quod a subiectis suis praelatus non debeat sui dispendium perpeti, aut calumniis impeti demonstremus. Quod quia Ignatius, frater et coepiscopus noster, inique pertulit, omni lamentatione plorandum est: et certe patres a filiis honorari non solum divinis (Exod. XX) , verum etiam humanis legibus praecipiuntur. Et si hoc carnales, quanto potius spiritales (0936D) digna penitus a filiis debent veneratione potiri? Quanto enim spiritus carnem praecellit, tanto magis ea quae sunt spiritualia carnalibus oportet omnibus anteponi.  Verum si hoc Ignatii subditi dedignati sunt attendere, saltem scelus Iudaeorum in Christum patratum perhorruissent committere: nec acuerent linguas suas adversus patrem ac magistrum suum ipsi, sicut serpentes, nec esset gladius in labiis eorum, nec fierent dentes eorum arma et sagitta, et lingua eorum machaera acuta, formidantes scilicet ne de se Salomon sapientissimus dixisse videretur: Generatio quae patri suo maledicit (Prov. XXX) . Et rursus: Generatio quae pro dentibus gladios (0937A) habet, et commandit molaribus suis (ibid) ; et iterum: Oculum, qui subsannat patrem, effodiant eum corvi de torrentibus, et comedant illum filii aquilae (Gen. IX) . Denique si Cham, videns patris verenda, risit potius quam (ut caeteri) cooperuit, maledictionem in filio percepisse legitur: quanto potius hi qui verecundiam patris non solum, si quaelibet fuit, minime cooperuerunt, sed et riserunt, et falso ad subsannationem sui moris homines provocaverunt; atque, quod est deterius, patenter contra ipsum de pharetra iniquitatis suae sagittam iudicii produxerunt? Non sic econtra filii sobrii, non sic, sed aversi operuerunt. Quod moraliter egregius doctor papa Gregorius interpretatus, ait (lib. XV Moral. c. 22) : Aversari dicimus quod reprobamus. Quid est ergo, quod filii (0937B) verenda patris superiecto dorsis pallio aversi venientes operiunt, nisi quod bonis subditis sic praepositorum suorum mala displicent, ut tamen haec ab aliis occultent? Operi mentum aversi deferunt, quia diiudicantes factum, et venerantes magisterium, nolunt videri quod tegunt.  Sed haec dicentes, nolite nos aestimare cuiuscunque proximorum nostrorum, quae sunt digna reprehensione velle defendere; sed quod ita velim filios circa spiritalem patrem, et discipulos erga magistrum devotos ac sobrios esse ut nulla penitus temeritate ad eorum vitam, ut non dicamus, diiudicandam, sed nec saltem tenuiter reprehendendam prosiliant. Quoniam, docente praefato papa in libro Regulae pastoralis (lib. III Pastor. cap. 5): Admonendi sunt subditi, (0937C) ne praepositorum suorum vitam temere iudicent, si quid eos fortasse agere reprehensibiliter videant, ne unde recte mala redarguunt, inde per elationis impulsum in profundiora mergantur. Admonendi sunt, ne cum culpas praepositorum considerant, contra eos audaciores fiant; sed sic quae valde sunt eorum prava, apud semetipsos diiudicent, ut tamen divino timore constricti ferre sub eis iugum reverentiae non recusent.  Quod melius ostendimus, si David factum ad medium deducamus. Saul quippe persecutor cum ad purgandum ventrem speluncam fuisset ingressus, illic cum viris suis David inerat, qui iam tam longo tempore persecutionis eius mala tolerabat; cumque eum viri sui ad feriendum Saul incenderent, fregit (0937D) eos reprehensionibus, quia manum mittere in christum Domini non deberet. Qui tamen occulte surrexit, et oram chlamydis eius abscidit (I Reg. XXI) . Quid enim per Saul nisi mali rectores? Quid per David nisi boni subditi designantur? Saul igitur ventrem purgare, est pravos praepositos conceptam in corde malitiam usque ad opera miseri odoris extendere, et cogitata apud se noxia factis exterioribus exsequendo monstrare. Quem tamen David ferire metuit: quia piae subditorum mentes ab omni se peste obtrectationis abstinentes praepositorum vitam nullo linguae gladio percutiunt, etiam cum de imperfectione reprehendunt. Qui et si quando pro infirmitate (0938A) sese abstinere vix possunt, ut extrema quaedam atque exteriora mala praepositorum, sed tamen humiliter loquantur, quasi oram chlamydis silenter incidunt: quia videlicet dum praelatae dignitati saltem innoxie et latenter derogant, quasi regis superpositi vestem foedant; sed tamen ad semetipsos redeunt, seque vehementissime vel de tenuissima verbi laceratione reprehendunt. Unde bene et illic scriptum est: Post haec David percussit cor suum, eo quod abscidisset oram chlamydis Saul (I Reg. XXIV) . Facta quippe praepositorum oris gladio ferienda non sunt, etiam cum recte reprehendenda iudicantur. Si quando vero contra eos, vel in minimis lingua labitur, necesse est ut per afflictionem poenitentiae cor prematur, quatenus ad semetipsum redeat, et cum praepositae (0938B) potestati deliquerit, eius contra se iudicium a quo sibi praelata est, perhorrescat.  Nam cum praepositis delinquimus, eius ordinationi, qui eos nobis praetulit, obviamus. Unde Moyses quoque cum contra se et Aaron conqueri populum cognovisset, ait: Nos enim quid sumus? nec contra nos est murmur vestrum, sed contra Dominum (Exod. XVI) . Hinc etiam praedicator veritatis Paulus apostolus subditis suis, et quibus Christi Evangelium praedicabat dicit: Mihi autem pro minimo est, ut a vobis iudicer (I Cor. IV) . Hinc Sixtus apostolicae sedis antistes Euphemium episcopum damnasse describitur (De expurgat. Sixti papae III, c. 8) , nihil aliud in depositione illius obiiciens, nisi quod Polychronium Hierosolymitanum episcopum pontificem suum accusaverit. (0938C) Et quidem Polychronius a legatis sedis apostolicae, eo quod sedem Hierosolymitanam primam esse mendaciter affirmabat, et per simoniacam haeresim ordinationes fecisse probatus est, ecclesiae privatus est gubernaculis, et urbe reiectus. Sed et Euphemius nihilominus quia hunc praesumptuose (licet veraciter) accusaverat, damnationi a synodo subiectus est.  Et quoniam linguam suam contra sibi praelatum erexerat, anathema suscepit; adeo ut Leo Ecclesiae Romanae diaconus ei diceret: Ex te enim damnaberis, quoniam pontificem, qui te consecravit coepiscopum condemnabas et accusabas. Qui cadens in terram ante omne concilium episcoporum ibi confitebatur se peccasse, Abundio episcopo misso ab urbe (0938D) Roma, dicente: Non licet quemquam accusare pontificem suum, quoniam iudex non iudicabitur. Quo audito, Valentinianus Augustus (sicut apud nos scriptum habetur), cuius vos in hoc imitatores esse debetis, gavisus est in damnatione episcopi Euphemii, qui exstitit accusator Polychronii pontificis sui.  Consonat autem huic necessariae sententiae sanctus Silvester, et magni Constantini baptizator Augusti, dicens: Neque ab Augusto, neque ab omni clero, neque a regibus, neque a populo, iudex iudicabitur: haud dubium, quin ecclesiasticus Pelagius quoque praesul apostolicus cuidam regi Francorum scribens, sic dicit: Cum celsitudini vestrae multa dona misericordia (0939A) divina contulerit, pro amore tamen quem Ecclesiae eius sinceriter exhibetis, fecit vos multis regnantibus clariores: quoniam inter alias regni vestri curas tranquillitate sanctae Ecclesiae praecipuam sollicitudinem vos certum est exhibere.  Quae cum ita sint, miramur quia quantum nobis praesentium portitorum suggestio patefecit, passi estis subripi vobis et Sabaudum fratrem et coepiscopum nostrum Arelatensis civitatis antistitem, cuius Ecclesia in regionibus Gallicanis primatus privilegio et sedis apostolicae vicibus decoratur, ad petitionem episcopi ab ipso ordinati in iudicium sequentis civitatis episcopi, quod nulla ecclesiastica lege vel ratione conceditur, iudicandum iuberetis occurrere, ut ipso de conculcato loci sui praeiudicio conquerente, ille qui usurpavit, necesse sit de illicita praesumptione (0939B) culpari. Pro quibus Christianitatis vestrae confidentia freti, paterno studio postulamus ut si quid tale factum est, congrua satisfactione celeriter amputetur, nec ullum sui exemplum in perturbatione Ecclesiarum, quas vobis Deus credidit, relinquere concedatur; et huiusmodi causis sollicitam vos in reliquo decet exhibere cautelam, ne quid contra ecclesiasticas regulas petentibus concedatis: quia quod bene cognitum est religiosae menti vestrae, non aliter Deo nostro recte potest regalis devotio famulari, nisi providentia eius ecclesiasticorum ordinum servetur integritas.  Praeterea suavissimus Pater et papa noster Gregorius, de quo supra diximus, clero Mediolanensis (0939C) Ecclesiae pro eligendo sibi episcopo litteris praecipiens, ait (lib. II, indict. XI, ep. 29) : Pensantes ergo, quae cunctis expediunt, et quem vobis gratia divina praetulerit, integerrimam semper in omnibus obedientiam praebete; iudicari namque a vobis ultra non debet semel praelatus; sed tanto nunc subtiliter iudicandus est, quanto postmodum iudicandus non est. Consecrato autem vobis Deo auctore pastori tota vos mente committite, atque in illo omnipotenti Deo, qui vobis hunc praetulit, deservite. Quibus omnibus rite collectis, satis evidenter, ut opinamur, ostensum est non posse legitime subiectos de praelati sui vita iudicare; nec praeter haeresim cuiuscunque sit meriti temere reprehendere.  Sed si adhuc placet aliquid de hoc nosse quod (0939D) delectet, antiqui Patris et venerabilis doctoris Areopagitae Dionysii ad Demophilum verba vobis recitari praecipite: qui etiam in causa pietatis delinquentem sacerdotem nefas sancit a minoribus, vel ab inferioribus iudicari, ne fiat in Ecclesia Dei aliquid inordinatum, et status eius in aliquo confundatur. Verum hucusque quod a suis suffraganeis atque subditis frater et comminister noster Ignatius non debuerit iudicari, sed nec facile reprehendi, breviter comprobavimus. Nunc autem divina inspiratione non nos pigebit, nec nobis impossibile erit ostendere vobis (si tamen audire velitis), non posse quemquam rite ab his qui inferioris dignitatis vel ordinis sunt, iudicialibus (0940A) submitti diffinitionibus. Siquidem tempore Diocletiani et Maximiani Augustorum, Marcellinus episcopus urbis Romae, qui postea insignis martyr effectus est, adeo compulsus est a paganis, ut in templum eorum ingressus, grana thuris super prunas poneret. Cuius rei gratia collecto numerosorum concilio episcoporum, et inquisitione facta, hoc se idem pontifex egisse confessus est. Nullus tamen eorum proferre in eum sententiam ausus est, cum ei saepissime omnes perhiberent: Tuo ore iudica causam tuam, non nostro iudicio; et iterum: Noli, aiunt, audiri in nostro iudicio, sed collige in sinu tuo causam tuam; et rursus: Quoniam ex te, inquiunt, iustificaberis, aut ex ore tuo condemnaberis; et iterum dicunt: Prima sedes non iudicabitur a quoquam.  (0940B) Hinc etiam superius memoratus confessor Christi Silvester fecit gradus in gremio synodi (synod. Rom. , c. 3) , ut non presbyter adversus episcopum, non diaconus adversus presbyterum, non subdiaconus adversus diaconem, non acolythus adversus subdiaconem, non exorcista adversus acolythum, non lector adversus exorcistam, non ostiarius adversus lectorem det accusationem aliquam, neque praesul summus a quoquam iudicabitur, quoniam scriptum est: Non est discipulus supra magistrum (Matth. X) . Sed et cum quidam tempore quodam contra Sixtum papam tentassent quaedam non boni rumoris obiicere, et in concilio, cui et Valentinianus Augustus intererat, dictum fuisset (De expurgat. Sixti papae III, (0940C) cap. 5) non licere adversum pontificem dare sententiam: surrexit idem protinus imperator, et in arbitrio praefati pontificis tribuit iudicare iudicium suum. Etenim nullus pontificum minorum vel inferiorum urbium subactus iudiciis invenitur.  Unde Ioannes Antiochenus tertiae videlicet sedis episcopus, inter caetera legitur in Ephesina synodo usque ad correctionem damnatus (in ep. ad Coelest. I) , quia Cyrillum Alexandrinum secundae scilicet sedis episcopum, irregulariter damnationi praesumpsit addicere, eadem venerabili synodo ad Coelestinum summae sedis praesulem taliter in scriptis postulante, ac dicente: Indignetur ergo tua religiositas competenter pro his, quae facta sunt; si enim data fuerit volentibus licentia et maiores iniuriis sedes afficere, et (0940D) contra eas in quibus non habent potestatem, contra leges sic et contra canones proferre sententias, ibunt ad ultimam confusionem Ecclesiae res.  Deinde vero in sancta Chalcedonensi synodo cum a iudicibus Basilio episcopo Seleuciae obiiceretur, quare in damnatione Flaviani subscripserit, et ipse responderit: Quoniam in iudicio centum viginti, aut triginta episcoporum traditus, necessitatem habui parere his, quae ab illis ordinabantur, et Dioscorus ad haec diceret ei: Erubescens homines praevaricatus es quod bonum est, et fidem sprevisti; non audisti quod scriptum est: Non erubescas in ruinam tuam; praefatus Basilius episcopus respondit: Si (0941A) apud iudices habuissem martyrium, sustinuissem. Etenim Constantinopoli ostendi fiduciam meam, a patre autem, qui iudicatur iustus, non utitur [HARD. legit, qui iudicatur, iustis non utitur] ; filius enim patri etiam iusta dicens, moriatur.  Denique in Epistola legimus ad Hebraeos quod minor a maiore benedicatur; restat profecto ut exigente ratione etiam maledicatur. Siquidem haec utique praenoscentes periculosa tempora illi qui ante nos fuerunt, providam in Ecclesiis consuetudinem tradiderunt; hodieque in Ecclesia Romana, quae magistra est omnium Ecclesiarum, impraetermisse servatur, ita ut nullus sacerdos, maiore suo non innuente consacerdote, cuilibet rei benedicere nitatur; sed et anterior stans ad pronuntiandam aliquam lectionem, benedictionem quidem postulat, (0941B) sed ei quislibet inferior non audet penitus benedicere: cur hoc? Nunquid benedicere peccatum est? absit. De maledicis enim, non benedicis, dicit Apostolus: Quia regnum Dei non possidebunt (I Cor. VI) ; sed per hoc innuitur quantae censurae freno inferiores quique ad suos iudicandos praepositos coercendi sunt, si hi nec etiam benedicendi ius ullum penitus obtineant. Et revera, ut superius ex Evangelio, beato Silvestro commemorante, iam diximus: Non est discipulus supra magistrum (Matth. X) , si ad benedicendum non, quanto minus ad maledicendum? In tantum autem hanc praesumptionem sancti Patres apud Chalcedonem detestati sunt, ut Dioscorum Alexandrinum antistitem inter caetera idcirco (0941C) potissimum sine ulla restitutione damnaverint, quia in contumacia permanens, erga primae sedis Romanae privilegium, resipiscere a suis superstitionibus, ut servaretur a prima sede apostolica, noluit, et ponens in coelum os suum, et lingua eius transeunte super terram (Psal. LXXII) , excommunicationem in sanctum Leonem papam dictavit; ita ut in sententia contra ipsum prolata, hoc videantur memorare praecipue dicentes, quoniam secundis excessibus priorem iniquitatem valde transcendit. Praesumpsit enim et excommunicationem dictare adversus sanctissimum et beatissimum archiepiscopum magnae Romae Leonem. Nunquid ibi (Actione 1 conc. Chalced.) legitur inquisitionem fuisse factam, utrum iuste, an iniuste ipsam iam fatum Dioscorum excommunicationem dictasse? (0941D) [pro, iam fatus Dioscorus . . . . dictasset. HARD.] Non plane, sed absque omni controversia hoc in eo ulti sunt, quia cum esset inferior, potiorem quibuslibet conatus est lacessere contumeliis; teste Anatolio Constantinopolitano praesule, qui dicit: Propter fidem non est damnatus Dioscorus, sed quia excommunicationem fecit domino archiepiscopo Leoni. Voluerunt enim in domo Dei nihil fieri praeproperum, nihil confusum, nihil inordinatum. Unde apte quoque in Africano concilio diffinitum est capitulo 53 ita: Unusquisque nostrum ordinem sibi decretum a Deo cognoscat, et posteriores anterioribus deferant, nec eis inconsultis aliquid agere praesumant. Et supra memoratus Gelasius papa, multarum destructor haereseon, (0942A) in decretali epistola ad universos dicit episcopos per Dardaniam constitutos (epist. 11) : Si certe de dignitate agitur civitatum secundae sedis et tertiae, maior est dignitas sacerdotum quam eius civitatis, quae non solum inter sedes minime numeratur, sed nec inter metropolitanorum iura censetur. Et item idem in tomo ad Orientales episcopos: Praecipue, inquiens, cum de secundae sedis ageretur antistite, nec ab inferiore qualibet, sed a prima sede iure possit absolvi: inferior quippe potiorem absolvere non potest; sola ergo potior inferiorem convenienter absolvit. Hinc liquido pervidetur quia quem non potest absolvere, non potest iudicio inferior potiorem ligare.  Porro cum Theodoricus haereseos Arianae faece pollutus, papam Symmachum usque ad damnationem, (0942B) multis hunc accusantibus, impetere voluisset (Synodus Romana sub Symmacho) , et quotquot potuit ex Liguria, Aemilia, Valeria, et ex diversis regionibus, atque de Sicilia insula huius rei gratia episcopos Romam colligi praecepisset; et his ad se venientibus dixisset: Plura ad se de papae Symmachi actibus horrenda fuisse perlata, et in synodi oportere, si vera esset inimicorum eius obiectio, indicatione constare; memorati pontifices, quibus allegandi imminebat occasio, suggesserunt: Ipsum, qui dicebatur impetitus, debuisse synodum convocare; scientes quia eius sedi primum Petri apostoli meritum, vel principatus, deinde secuta iussionem Domini conciliorum venerandorum auctoritas, ei singularem in Ecclesiis tradidit potestatem, nec ante dictae sedis (0942C) antistitem minorum subiacuisse iudicio. (0942B) Et rursus: Causas, inquiunt, Dei ipsius esse iudicio committendas, qui valet corpus occidere, et animam mittere in gehennam (Luc. XII) ; qui dicit: Mihi vindictam et ego retribuam (Deut. XXXII) ; apud quem conscientia nuda est, cui non absconduntur occulta. Et iterum, idem ipsi dicunt: Quod dicebatur maiori iudici, servabamus instruentes eos, quia per nos illis Christus innotuit, non esse ovium lupi insidias praevidere, sed pastoris.  Ad postremum vero isti ipsi venerabiles praesules cum vidissent, quod non sine sui discrimine potuissent contra caput obices manus suas erigere, quidquid de praefati Symmachi sanctissimi papae actibus delatum fuerat, totum Dei iudicio reservarunt; ita, (0942D) ut singuli quique in subscriptione sua hoc patenter indicent, cum dicunt: Laurentius episcopus Ecclesiae Mediolanensis huic statuto nostro, in quo totam causam Dei iudicio commisimus, subscripsi. Similiter Petro episcopo Ecclesiae Ravennatis, et caeteris episcopis subscribentibus: nimirum quoniam sicut magnus Christi confessor Ennodius Ticinensis episcopus, qui ab Hormisda apostolicae memoriae Constantinopolim missus innumeras miserias a Graecorum vesania, pro Christi fide et statu Ecclesiae non semel pertulit (in indiculo Hormisdae, ante epist. eius 11) , ex propheta de his meminit: Nunquid gloriabitur securis contra eum qui secat in ea; aut exaltabitur serra contra eum qui trahit eam? (Isa. X.) His ita ex divina (0943A) Scriptura, et probabihum Patrum doctrina commemoratis, sole clarius exhibuimus, non posse quemquam, qui minoris auctoritatis est, eum qui maioris potestatis est iudiciis suis addicere, aut propriis diffinitionibus subiugare. Verum de hoc generaliter nos hucusque dixisse sufficiat.  Caeterum, ut calamum ad Constantinopolitanos praesules specialiter extendamus, aut nunquam omnino, aut certe vix horum aliquis sine consensu Romani pontificis reperitur eiectus, qui tamen hactenus inter depositos annumeretur, et non ab haereticis, vel tyrannis pulsus aut interemptus commemoretur. Denique, ut ex his paucos commemoremus, nonne Maximus, postquam multum a Damaso papa (sicut eius ad diversos epistolae missae indicant) laboratum (0943B) est, Constantinopoli pulsus est? Nonne Nestorius, nonne Acacius, nonne Anthimus, Sergius, Pyrrhus, Paulus, Petrus, sedis apostolicae discurrentibus consultationibus, ac decretis eiecti sunt? Cur ergo, cum ita sit, in solo Ignatio Petri memoriam despicere ac oblivioni tradere studuistis, nisi quia pro voto cuncta facere voluistis, constituentes synodum Ephesinae secundae crudelitate consimilem? quamvis ibi Alexandrinus erat, qui cum caeteris sibi sociatis compatriarchis adversus sanctum Flavianum agebat.  Hic autem, ut de patriarchis omittamus, nec unius episcopus civitatulae, aut quilibet ignotae personae adversus tantum pontificem exstitit sententiae promulgator, qui non de suffraganeis et subiectis eius fuerit. Sed dicitis fortasse non fuisse in causa (0943C) Ignatii sedem apostolicam convocare necesse, quia non hunc ullus haereseos error involverat. O pietatis intuitum ita recte Deum colentis, et magis suam iniuriam quam sui Dei et Domini vindicantis! Nonne magis oportuit circa eum magnanimitatem ostendere, et regularem vos observare censuram? quoniam a Deo nec per haeresim, nec per illum omnino schisma discessit, quam si cunctis pollens virtutibus omnipotenti minime Domino per orthodoxam fidem penitus adhaesisset? Congregastis concilium adversus eum, et ad imperii vestri nutum cuncti sunt famulati minores, et ad votum saecularium, ut cum pace vestra dicamus, de solio imperiali descendentes, cathedram praesularem, ut ita fateamur, ascendistis, et pro desiderio hostium eius augustalium obliti (0943D) sceptrorum, quemdam regem Israel imitantes, adversus illum sacerdotalis ministerii arripuistis officium; praesertim cum imperium vestrum suis publicae rei quotidianis administrationibus debeat esse contentum, nec usurpare quae sacerdotibus Domini solum conveniunt (II Par. XXVI) .  Dicite, quaesumus, ubinam legistis imperatores antecessores vestros in synodalibus conventibus interfuisse? nisi forsitan in quibus de fide tractatum est, quae universalis est, quae omnium communis est; quae non solum ad clericos, verum etiam ad laicos et ad omnes omnino pertinet Christianos? Vos autem non solum synodo in causa sacerdotis collectae interfuistis, verum etiam numerosa saecularium (0944A) millia ad videndum eius opprobrium aggregastis, cum magis debueratis in hoc imitari Constantinum pium Augustum, de quo scriptum est quod dixerit: Quia si vidissem aliquem eorum, qui religioso circumamicti sunt habitu, turpitudinem aliquam operantem, chlamydem meam explicassem, et cooperuissem eum, ne videretur a quoquam. Sed in viro hoc omnia haec oblivioni traduntur: fit plausus de Domini sacerdote scurris et histrionibus. Heu quomodo obscuratum est aurum, libet cum Ieremia clamare; mutatus est color optimus, dispersi sunt lapides sanctuarii in capite omnium platearum (Thren. IV).  Deinde vero contra ritum ecclesiasticum, contraque venerandas leges producitur accusator de imperialibus (0944B) aedibus, et cui imperari potest, ad falsum dicendum testimonium adhibetur. Fiunt suspecti iudices et mercenarii, et lupi custodes qui videbantur esse pastores, non ascendentes ex adverso potestatibus mundi, iuxta Ezechielem: Nec opponentes murum pro domo Domini (Ezech. XIII) , sed descendentes in infernum viventes (Psal. LIV) , hoc est scientes. Submittitur minorum, inferiorum et subiectorum deliberationibus, cum sacris canonibus praecipientibus, et exemplis sanctorum Patrum, semper ubi est maior auctoritas sit eundum, et in omnibus controversiis ad potioris sedis iudicia dirigatur. Quod non solum a catholicis, verum etiam ab ipsis constat observatum haereticis. Alioquin acephalum liquet esse concilium, ubi de tanta persona agitur, et (0944C) maiorum non exspectatur sententia, cum nec in causa clericorum inferioris gradus, solius episcopi sui iudicium tantummodo praesto sit.  Sed ne sine auctoritate canonica quidquam prosequi videamur, nunc Chalcedonensis concilii sanctiones ad memoriam reducamus, quae ita decernunt: Si clericus habet causam adversus episcopum proprium, vel adversus alterum, apud synodum provinciae iudicetur; quod si adversus eiusdem provinciae metropolitanum episcopus, vel clericus habet querelam, petat primatem dioeceseos, aut sedem regiae urbis Constantinopolitanae. In quo hic tenor observandus est, ut si videlicet clericus, aut episcopus adversus metropolitanum habet querelam, et tanta urgetur necessitate, vel si hoc grave non ferat, ubicunque (0944D) sit positus, primatem dioeceseos petat; quod si iuxta Constantinopolitanam urbem quisquam eorum constitutus, et solius praesulis eius iudicio velit esse contentus, petat eamdem regiam urbem. Cum enim dixisset: Petat primatem dioeceseos, praeceptum posuit eadem sancta synodus regulamque constituit. Cum vero disiunctiva coniunctione addidisset: Aut sedem regiae urbis Constantinopolitanae, liquet profecto quia hoc secundum permissionem indulsit. Ergo saltem nunc non videtis ad maiora semper esse properandum? et quanto magis ad potioris auctoritatis iudicium tenditur querimonia, tanto adhuc amplius maius culmen petendum est, quousque gradatim perveniatur ad eam sedem, cuius (0945A) causa, aut a se negotiorum meritis exigentibus, in melius commutatur, aut solius Dei sine quaestione reservatur arbitrio.  Quem autem primatem dioeceseos sancta synodus dixerit, praeter apostoli primi vicarium, nullus penitus intelligitur. Ipse est enim primas, qui et primus habetur, et summus: quae viritim, si locus exegerit, in subditis demonstrabimus. Ne vero moveat quia singulari numero dioeceseos dictum est, sciendum est quia tantumdem valet dixisse primatem dioeceseos quantum si perhibuisset dioeceseon: plenae sunt enim sanctae Scripturae tali forma locutionis. Denique scriptum est: Fons ascendebat e terra, irrigans universam superficiem terrae (Gen. II) . Qui enim non ait, Unus fons ascendebat e terra, sed ait, (0945B) Fons autem ascendebat e terra, pro numero plurali posuit singularem, ut sic intelligamus fontes multos per universam terram loca vel regiones proprias irrigantes: sicut dicitur miles, et multi intelliguntur; sicut dicta est locusta et rana in plagis quibus Aegyptii percussi sunt (Exod. X) , cum esset innumerabilis locustarum numerus et ranarum, ita et hic dioecesim singulariter dixit; sed hanc propter unitatem pacis et fidei pluraliter intelligi voluit.  Illud autem ridere libuit, quod quasi ad maiorem firmitatem, concilium adversus Ignatium fratrem et comministrum nostrum congregatum, aequalis numeri cum sancta olim synodo in Nicaea a sanctis fratribus celebrata fuisse perhibetis: quod si ideo est admittendum, quia aequalis numeri cum (0945C) sancta Nicaena synodo habetur, necesse est ut aut septimam aut octavam hanc synodum vocitetis; necesse est etiam ut tot instabilitate illius synodos colligatis, quot pro Nicaenae synodi sequendis decretis constat fuisse concilia congregata. Quid autem proficit solo numero convenientium personarum sanctam synodum vos fuisse secutos, et moribus hanc esse crudeliter persecutos? Utinam non essent tot numero, sed tamen existerent tales meritis quales erant quibus Christus aiebat: Nolite timere, pusillus grex, quia complacuit Patri meo dare vobis regnum (Luc. XII) . Non ergo totidem praesules, sed merita non minora synodum synodo Nicaenae possunt facere parilem, magisque illud advertendum est quia ibi contra unius nuncupati presbyteri vesaniam, non (0945D) solum multarum regionum pontifices, verum etiam et patriarchae praesedisse referuntur. Hic autem in patriarchae negotio non solum ullus patriarcharum, sed nec ullus alterius dioeceseos inventus est quisquam episcopus, sicut iam significavimus.  Numerus igitur pusillus nec obest, ubi abundat pietas; nec multiplex prodest, ubi regnat impietas. Quinimo quanto numerosior est congregatio malignorum, tanto validior est ad sectandum suorum prava votorum; nec gloriandum est in multitudine, ubi non contra mundi rectores tenebrarum harum contra spiritalia nequitiae certamen assumitur; sed adversus carnem et sanguinem, id est adversus homines, totius belli pondus inducitur; nisi enim (0946A) Psalmista nosset quamdam non bonorum multitudinem, nequaquam Deo supplicando diceret: Disperge illos in virtute tua (Psal. LVIII) . Dispersio enim minorationem facit, minoratio vero abolitionem generat. Nolite ergo gloriari in multitudine, quia non multitudo sed causa damnationem, vel iustificationem adducit. Neque enim Ignatium iustiorem dixerimus iam memorato David rege, et propheta Domini, qui dicebat: Multiplicati sunt super capillos capitis mei, qui oderunt me gratis (Psal. XXXIX) . Sed quid de homine dicimus, cum de Deo nimirum, ex cuius persona haec Psalmista dicebat, in passione ipsius, sicut Evangelium attestatur, tale quid nihilo minus agnoscamus?  Quod autem scripsistis vos idcirco quosdam nostrorum (0946B) adesse voluisse, quoniam dicebamur cum expugnatoribus sacrarum imaginum concertare, nova profecto adinventio est. Nam apud vos praesentia est missorum nostrorum pro imaginibus sacris, nec digne decertatum est, nec impugnatores earum hactenus errare desierunt; sed sicuti usque ad illud tempus apud vos super hac causa strepitus et blasphemiae non cessarunt, ita et nunc ibidem profana praedicantur et hucusque sacrilega pronuntiantur. Unde apparet legatos nostros non causa pietatis a vobis, sed crudelitatis argumento fuisse quaesitos. Verum ad quid fuerint petiti, res ipsa declarat, videlicet, sicut iam dictum est, ut quod de Ignatio iudicandum erat, et acceptum apud omnes, et fixum semper maneret, ut pote quod tantae auctoritatis vicarii (0946C) iudicassent. Nos enim nec saltem tenuis rumor aspersit aliquando cum prava sapientibus sapere, quanto minus concertare? Siquidem nusquam frigidus, nusquam tepidus labor sanctorum apostolicae sedis praesulum circa debitam sacrarum imaginum reverentiam et competentem venerationem apparuit. Nec defuerunt harum impugnatoribus decessorum nostrorum certamina, qui hoc egerunt scriptis, hoc diversis laboribus, hoc etiam suis increpationibus apud mundi huius principes, ut talis error eminus pelleretur; quamvis dixeritis, non nostri eguisse vos ad expugnandos haereticos pro eo quod iam fuerit huiusmodi haeresis in Nicaea secundo convocata synodo, et a magno Methodio deinde subversa, quasi non et ipsi secundo in Nicaea collectae synodo apostolica (0946D) nostra sedes praesederit, et prima contra mala sentientes spiritalem sagittam emiserit. Et rursum, quasi non et venerandae memoriae Methodius in Graecia persecutione fervente, hic apud beatum Petrum, et apud nos, ubi olim Athanasius, ubi Paulus, ubi plurimi cum illis, et praeter illos, ubi denique semper catholicis subvenitur, consecuti sint requiem, donec apprehenderet campum certaminis iam satiatus lacte matris huius omnium sanctae videlicet Romanae Ecclesiae catholicum dogma defendere fuerit eruditus. Et quasi non hinc auctoritatem praedicandi sumpserit, nec hic infulis sacerdotalibus ditatus exstiterit, ad extremum quasi non hinc constantiam Petri, et omnia Pauli ad debellandos Iconomachos (0947A) arma portaverit, id est loricam iustitiae, calceatos pedes in praeparatione Evangelii pacis, scutum fidei, galeam salutis, et gladium spiritus, quod est verbum Dei. Non ergo dicatis non eguisse vos in causa pietatis Romanae Ecclesiae, quae collecta concilia sua auctoritate firmat, sua moderatione custodit. Unde quaedam eorum, quia consensum Romani pontificis non habuerunt, valetudinem perdiderunt.  Quomodo non egeat quaelibet synodus Romanae sedis, quando in Ephesino latrocinio cunctis praesulibus, et ipsis quoque patriarchis prolabentibus, nisi magnus Leo, imitator scilicet illius leonis, de quo scriptum est: Vicit leo de tribu Iuda (Apoc. V) , divinitus excitatus, os aperiens, totum orbem et ipsos quoque Augustos concuteret, et ad pietatem commoveret, (0947B) religio catholica penitus corruisset? Nam et in causa sacrarum imaginum ante sanctissimum Methodium, quinimo et ante synodum in Nicaea sub Irene congregatam, cum adhuc hoc schisma noviter esset exortum, et Constantinopolitanos pene cunctos more pestilentiae invasisset, Romani praesules, Gregorius inter caeteros et Stephanus, convocatis episcopis Occidentalium regionum, inveniuntur fortiter dimicasse, et hoc funditus condemnasse. Haec quidem primordiis epistolae imperii vestri respondimus, non quantum poteramus adhuc, sed quantum sufficere credidimus ad convincendam stoliditatem eorum qui talia sapiunt qualia in epistola vestro signo signata et nobis missa resonare videbantur. Non enim nos ex pio corde, vel ore vestro tam profana tamque perversa (0947C) processisse putavimus.  Ad reliqua vero, quae ex eadem epistola vestra plurima ex parte remanebant, rescribere his pro causis omisimus, videlicet quoniam tanta nos Pater coelestis secundum beneplacitum suum aegrotatione quasi filios suos corripuit, ut non solum quae ad respondendum propositionibus vestris idonea esse perspeximus, valeremus exponere, verum etiam eadem ipsa qualiter dictarentur, nulli, aegritudine nimia pressi, quiverimus edicere. Et quia legatus vester tanta est impatientia usus, ut antequam nos ex validissima infirmitate respirare aliquantulum cognovisset, nullam moram passus, mox et iam nobis inconsultis, Urbe, quam vos quidem inveteratam, sed Honorius pius imperator aeternam vocat, discesserit; (0947D) ob nihil aliud, nisi quia iam tempus hiemis imminebat, et periculum sui, vel militum vestrorum, qui secum erant, vehementissime formidabat; apud quem vix obtinere potuimus ut saltem dum haec scriberentur (quoniam ad Urbem reverti nullo modo voluit) in Ostia positus exspectaret.  Tertio, quia cum eadem quae superfuerunt in ipsa epistola, ad quae nihil respondimus, sed potius philosophando contempsimus, plena essent omni pravitate atque blasphemia, et contra ipsam dispositionem Dei, in qua Ecclesiae sedisque Romanae privilegia cunctarum Ecclesiarum privilegiis sua ineffabili providentia praetulit, venena diffunderent, non vestra (0948A) esse verba, sicut praediximus, quae tam perperam sonabant, credidimus; ac per hoc his quae in ambiguum venerant, non potuimus tanquam indubitatis responsa, vel apologetica scripta remittere. Verumtamen si vestra fuerunt verba quae in despectum beati Petri apostolorum principis, imo Dei, cuius ordinationi resistitis, scripta, et quasi detrahentia privilegiis huius sacratissimae Ecclesiae missa sunt; fateor non vos studiose sacras regulas, non venerandarum synodorum actiones, non piorum imperatorum leges, non veraces probabilium virorum historias lectitasse, quas tam [forte verius, tamen] conati estis in derogationem Ecclesiae tantae inutiliter ac incompetenter atque incongrue memorare. Sed rogamus omnipotentem Deum ut qui suae cognitionis (0948B) vobis reseravit mysterium, tribuat quoque nosse ad plenum suas dispositiones, quibus sancta Ecclesia [sanctae Ecclesiae], moderatur arcanum, et quae sint, vel quanta, et qualia privilegia Ecclesiae Romanae, et ex quo ceperint exordium, et quis eius summae auctoritatis auctor existat vobis clementer aperiat.  Quod si a nobis quaeritis scire, ut pote a ministris Christi, et dispensatoribus mysteriorum eius, vobis evidentius ostendemus; si vero nosse parvipenditis, et solum contra privilegia Ecclesiae Romanae nisus vestros erigitis, cavete ne super vos convertantur. Durum quippe est vobis ( contra impetum fluminis reluctari durumque est) contra stimulum calcitrare. Porro si nos non audieritis, restat ut sitis apud nos (0948C) necessario, quales Dominus noster Iesus Christus hos haberi praecepit, qui Ecclesiam Dei audire contempserit, praesertim cum Ecclesiae Romanae privilegia, Christi ore in beato Petro firmata, in Ecclesia ipsa disposita antiquitus observata, et a sanctis universalibus synodis celebrata, atque a cuncta Ecclesia iugiter venerata, nullatenus possint minui, nullatenus infringi, nullatenus commutari, quoniam fundamentum quod Deus posuit, humanus non valet amovere conatus; et quod Deus statuit, firmum, validumque consistit. Illeque potissimum peccat, qui Dei ordinationi resistere tentat. Privilegia, inquam, istius sedis vel Ecclesiae perpetua sunt; divinitus radicata atque plantata sunt; impingi possunt, transferri non possunt; trahi possunt, evelli non possunt. (0948D) Quae ante imperium vestrum fuerunt, et permanent, Deo gratias, hactenus illibata, manebuntque post vos, et quousque Christianum nomen praedicatum fuerit, illa subsistere non cessabunt immutilata.  Ista igitur privilegia huic sanctae Ecclesiae a Christo donata, a synodis non donata, sed iam solummodo celebrata et venerata; per quae non tam honor quam onus nobis incumbit, licet ipsum honorem non meritis nostris, sed ordinatione gratiae Dei per beatum Petrum et in beato Petro simus adepti, nos cogunt nosque compellunt omnium habere sollicitudinem Ecclesiarum Dei; cui sancto scilicet Petro (0949A) addita est societas beatissimi Pauli, vasis electionis, magistri veritatis, cui iugiter imminebat omnium Ecclesiarum sollicitudo (II Cor. XV) .  Hi ergo, tanquam duo luminaria magna coeli in Ecclesia Romana divinitus constituti, totum orbem splendore fulgoris sui mirabiliter illustrarunt, et Occidens eorum praesentia, veluti rutilante sole, tam per se nitorem dante quam per discipulos suos, quasi quosdam radios lucis, micante, factus est Oriens; quique non postquam mortui sunt, Romam a principibus sunt delati, ut Romanae Ecclesiae maiorem conferrent privilegiorum honorem, sicut apud vos non rationabiliter, sed potentialiter actum est, videlicet ut Ecclesiae caeterae patronis suis privarentur, et sola Constantinopolis spoliis et opibus, (0949B) quas violenter abstulit, ditaretur; sed Romam in carne venientes, vitae verbum evangelizantes, ab ea erroris caliginem amoventes, veritatis lumine mentes hominum illustrantes, et in ea uno eodemque die martyrium consummantes, sanctam Romanam Ecclesiam roseo cruore suo consecraverunt; et hanc non habentem maculam, aut rugam, aut aliquid huiusmodi exhibentes, Deo Domino dedicaverunt. Sicque demum Alexandrinam Ecclesiam suam fecerunt, per beatum scilicet Marcum, unius horum filium ac discipulum. Haereditas quippe filii in potestate parentis existit, et gloria discipuli ad magistrum sine cunctatione refertur.  Fecerat autem beatissimus Petrus praesentia corporali et Ecclesiam Antiochenam iam suam, quae, (0949C) sicut beatus papa dicit Innocentius (in epist. 21) , urbis Romae sedi non cederet, nisi quod illa in transitu meruit, ista susceptum quippe beatum Petrum apud se consummatumque gauderet. Per has igitur tres praecipuas Ecclesias, omnium Ecclesiarum sollicitudo beatorum apostolorum principum Petri ac Pauli procul dubio moderamen exspectat. Pro quibus patribus nos divinitus, incremento gratiae ministrato, nati sumus filii et constituti, licet [licet indigni, licet, etc.] eis longe meritis impares, principes super omnem terram, id est super universam Ecclesiam. Terra enim Ecclesia dicitur, sicut scriptum est: Non sic impii, non sic: sed tanquam pulvis, quem proiicit ventus a facie terrae (Psal. I) . Quae, sicut sanctus Augustinus exponit, (0949D) Ecclesia intelligitur. Haeredes quippe horum effecti, facultatem potestatis, quam a Domino perceperunt, et onus sollicitudinis nihilo minus capessere nos oportet.  Proinde animadvertendum est quia non Nicaena, non denique ulla synodus, quodquam Romanae contulit Ecclesiae privilegium, quae in Petro noverat, eam totius iura potestatis pleniter meruisse, et cunctarum Christi ovium regimen accepisse; sicut beatus praesul Bonifacius attestatur, universis episcopis per Thessaliam constitutis scribens: Institutio universalis nascentis Ecclesiae de beati Petri sumpsit honore principium, in quo regimen eius et summa (0950A) consistit. Ex eius enim ecclesiastica disciplina per omnes Ecclesias, religionis iam crescente cultura, fons emanavit. Nicaenae synodi non aliud praecepta testantur; adeo ut non aliquid super eam ausa sit constituere, cum videret nihil supra meritum suum posse conferri. Omnia denique huic noverat Domini sermone concessa. Si omnia, ergo defuit nihil quod non illi concesserit.  Denique si instituta Nicaenae synodi diligenter inspiciantur, invenietur profecto quia Romanae Ecclesiae nullum eadem synodus contulit incrementum: sed potius ex eius forma, quod Alexandrinae Ecclesiae tribueret particulariter, sumpsit exemplum. Haec igitur, et his similia, nos pro cunctis Ecclesiis sollicitos reddunt; haec etiam de Constantinopolitana (0950B) Ecclesia impigram curam arripere vehementer hortantur; haec, inquam, Ignatium patriarcham nulla regula nulloque ordine ecclesiastico dictante deiectum, tanquam fratrem adiuvare compellunt. Nam et inter caetera is per quem nobis praecipue ista sunt privilegia collata: Tu aliquando conversus, audivit a Domino, confirma fratres tuos (Luc. XXII) .  Si quidem et ideo in culpam cecidit ut sciret qualiter aliorum infirmitatis misereri debuisset. Haec privilegia Photium, vivente Ignatio, in caulas Dominicas non per ostium, sed aliunde ascendentem, et pastorem impellentem, et oves dispergentem nobis et ab honore, quem irregulariter usurpavit, et a communione Christianorum amovere divinitus inspirata iusserunt. Quod autem perhibet excellentia (0950C) vestra noluisse vos ut a missis nostris Ignatius iudicaretur, eo quod fuerit iam iudicatus et condemnatus; fatemur veraciter quia nec illud ulla ex parte videtur fuisse canonicum, nec hoc ipsorum iudicium fieri praecepimus, nec factum admisimus. Verumtamen cui magis placuit evidenter intelligitur, cum patratum vos scribendo roborassetis, quod nusquam aliquando factum ab imperatore recolitur, et omnes in eo scribere imperassetis. Nos autem non solum factum minime recepimus, verum etiam doluimus, et a nostro consensu procul amovimus; quinimo auctoritate et exemplo antecessorum nostrorum in irritum duximus. Quod si tempus indulgeret, quod dicimus facile probare ex monumentis poteramus ecclesiasticis. Patratores autem praesumpti iudicii, (0950D) iudicio in quo iudicaverunt iudicati sunt, secundum Evangelium; et mensura in qua mensi fuerunt dimensum est eis (Luc. VI) . Nos quippe illos, non ut Ignatii ad patriarchalem sedem promotionem vel ingressum inquirerent aut iudicarent destinavimus, sed ut circumstantiam deiectionis eius ediscerent, nobisque veritatem repertam repedantes intimarent, direximus.  Quod nostrae, Deo gratias, liquido testantur epistolae, quas ternas per Zachariam et Petrum atque Leonem, Deo amabiles scriniarios sanctae Romanae Ecclesiae, uno textu scribi praecepimus et coram sancta Ecclesia, quae apud nos est, dispertiti sumus; (0951A) et unam quidem apud nos retinuimus pro futura scilicet cautela, et propter quaestionem quae oriri poterat in posterum. Quod ecce impraesentiarum, proh dolor! cernimus; aliam vero dilectae sublimitati vestrae direximus. Porro tertiam eisdem legatis nostris tribuimus, ut illam velut specular prae oculis habentes, in ea meditarentur quid agere debuissent, atque recordarentur quid sibi a nobis constiterat esse praeceptum.  Et si fortasse vestra magnitudo dedignaretur sibi missam epistolam in episcoporum ostendere coetu, iussimus eis ut illam, quam sibi specialiter dederamus, quamque unius formae cum reliquis duabus esse noverant, in eo conventu, in quo causam deiectionis Ignatii praeceperamus inquirere ac diligenter (0951B) investigare, impraetermisse legerent, et in auribus omnium recitarent, licet ipsi contrarii facti sint eorum omnium quae sibi fuerant imperata. Quamobrem et nunc, quia quaedam scripta dicuntur apud vos esse, tanquam ex nomine nostro missa, quae nos omnino non misimus, idcirco et hanc, quam mansuetudini vestrae dirigimus, in altero tomo scribi praecepimus; et hanc quidem Petrus, qui unius praedictarum trium sciptor exstitit; quam vero penes nos retinemus, praefatus Leo, Deo amabiles scriniarii sanctae Romanae Ecclesiae, quorum fides nobis probata est, scripsisse noscuntur.  Porro scripsit nobis imperium vestrum ut Theognostum, qui a fratre et coepiscopo nostro Ignatio super quasdam provincias exarchatus pondus accepisse (0951C) dignoscitur, necnon et alios monachos sibi tanquam vestrae augustialis iniuriatores excellentiae destinemus. In quo cum tamen ipsi iniuriatores vestri non fuerint, quid aliud nisi ut quanta poena [quantae poenae, HARD.] et quibus tormentis subiiciantur hi qui ex parte Ignatii sunt, et apud vos in ditione vestra consistunt, liquidius agnoscamus. Quando hi non utique ad epulas, non ad infulas alicuius honoris percipiendas profecto quaeruntur, sed potius ad puniendum, quos forte nec vidistis, nec cuius moris sint penitus agnovistis. Denique quidam eorum ab ineunte aetate Romae divinis obsequiis famulati sunt, et non iustum credimus huiusmodi tormentis fore subdendos. Theognostum autem non de vobis sinistra, sed potius grata praedicare (0951D) testamur. Quamobrem ergo eum quaeratis ignoramus, nisi forte quia illinc fugatus, hic apud nos requiem, quemadmodum innumeri Christiani, aliquantulam reperit.  Siquidem tanta millia hominum protectioni ac intercessioni beati apostolorum principis Petri, ex omnibus finibus terrae properantium, sese quotidie conferunt, et usque in finem vitae suae apud eius limina semet mansura proponunt, ut praeter illud quo vas e coelo submissum, in quo cunctorum ostensa sunt eidem beato Petro horum omnium rectori animantium genera, catholicam signat Ecclesiam: etiam ipsa sola Romanorum urbs, apud quam eiusdem apostoli corporalis praesentia sedule veneratur (0952A) ipsius vasis cunctae [f., cunctas., HARD.] dignoscatur in se continere universorum animalium (quae homines intelliguntur spiritualiter) nationes. Suscepit ergo ac continet in se Romana Ecclesia, quod Deus universalem Ecclesiam suscipere ac continere praecepit. Decentissimum quippe est atque convenientissimum ut apud se Petrus quod sibi specialiter ostensum atque praeceptum est, exhibeat; sicque demum quod in generali Ecclesia facilius credendum sit, innuat. Sane intuendum est quia et hoc vas, in quo omnia genera erant animantium, Petro specialiter ostensum est; et ut ea mactaret et manducaret, illi soli iussum est. Et post resurrectionem ut rete plenum diversis piscibus ad littus traheret, a Domino ipsi proprie soli praeceptum est, (0952B) (Ioan. XXI) . Ipsum enim, cuius nos, licet immeriti, vicem suscepimus, principaliter ac specialiter universalis Ecclesiae curam divinitus accepisse, etiam nobis tacentibus, credimus quod vestra sapientia iam animadvertat. Putasne ergo, imperator, iustum esse ut tradamus aliquem eorum, quos nunc commemoravimus, principibus; quorum aulas, dignitates, honores et beneficia contempserunt, vel quorum forte indignationes aut persecutiones sustinuerunt? Absit. Nolumus enim, Deo auctore, nec Iudae proditori similes inveniri, nec paganorum excedere profecto nequitiam. Ipsi enim nihil tale agere penitus patiuntur, quale nos perpetrare cohortamini vos.  Denique cum quidam antecessorum vestrorum (0952C) quemdam venerabilem virum ab Agarenorum principe, multis oblatis muneribus, sibi mitti poposcerit, non solum minime impetravit, verum etiam, ut fertur, ab eo quem quaerebat, pudorem conferentia scripta recepit. Quamvis, Deo gratias, et per principalem beatorum apostolorum Petri ac Pauli, de qua supra partim exposuimus, potestatem et ius habeamus, non solum monachos, verum etiam quoslibet clericos de quacunque dioecesi, cum necesse fuerit ad nos convocare, atque ecclesiasticis exigentibus opportunitatibus invitare. Hoc quidem nostrum; vestrum autem et piorum imperatorum non est ullum penitus quaerendi monachos ministerium, nisi ad miserendum, et orationes eorum submisse poscendum. Quod si forsitan opinamini Theognostum (0952D) apud nos Photio detrahere, Ignatiumque iugiter commendare, scitote veraciter quia nihil ipse de utroque loquitur nisi quod in propatulo est quod mundus dicit, quod omnis Ecclesia clamat, quod ipsi per innumeros homines Romam ab Alexandria, ab Hierosolymis, a Constantinopoli, a confinibus eius, ab Olympo monte, atque a caeteris mundi partibus adventantes agnovimus: ad extremum quoque quod nos per missos vestros et diversa scripta patenter intelleximus. Quid ergo quis peccat, si ea dicit quae vos dixisse constat? Ecce enim scripta vestra missa ad antecessorem nostrum, quae penes nos recondita servantur, quosdam partis Gregorii Syracusani, congregatis episcopis, etiam absente (0953A) fratre nostro Ignatio, vos anathematizasse testantur. Quid ergo quispiam delinquit? vel nos in quo, rogamus, offendimus (licet vos versa vice quos tunc laudastis, nunc vituperetis, et quos tunc reos et damnatos pronuntiastis, nunc miris praeconis efferatis) si quod scripsistis credidimus, et quod dixistis nos quoque nunc dicimus? Postremo, nisi correxerimus consilium nostrum, videlicet ut illud iuxta consilium vestrum dirigamus, vel si non effecti similes vobis, sicut ipsi caput, ita quoque nos membra tradamus, interminationibus crebris deterrere nos, et minitari videmini, tanquam sitis patriae et urbi nostrae ultimum exterminium illaturi. Quae nos Christo propitio atque custode (de quo scriptum est: Nisi Dominus custodierit civitatem, in vanum vigilant (0953B) qui custodiunt eam [Psal. CXXVI]) , sicut hactenus non timuimus, nec modo timemus, credentes super muros eius angelorum custodiam; imo vero scientes quod Salvator positus sit in ea murus et antemurale (Isa. XXVI) , id est apostolorum munimentum intercessionum. Neque enim non legimus, aut obliti sumus minarum Sennacherib regis Assyriorum, et servorum eius contra urbem Ierusalem et populum eius, quae non minores nec pauciores minis vestris fuerunt. Et rursus miserationum Domini recordamur, et qualiter centum octoginta quinque millia hominum de castris Assyriorum interierint (IV Reg. XIX) , et urbs cum habitatoribus suis evaserit, in mente recolimus, et gratias agimus, et spem sumimus, ac fiducialiter de domo Domini, si virtutem (0953C) ipse donaverit, cultum Baal amovere curavimus: quoniam ipse est nunc qui tunc ipse et in saecula; nec minor misericordia, nec infirmior omnipotentia. Ergo, ne velit minari pulvis et vermis scriptum est: Quid superbit terra et cinis? (Eccli. X.) Ne velit ampulla in aquis inflari, quia post pauxillum et ecce non est. Quid gloriatur in malitia, qui potens est in iniquitate? (Psal. XXI.) Quid facturus est: occisurus est (ut verbi gratia dicamus) hominem? quoniam amplius non habet quid faciat (Luc. XII) : hoc et unus fungus facit malus. O imperator in hoccine redacta est malitia hominis in iniquitate potentis, ut fungo malo comparetur? Heu quam inutilem potentem, heu supervacue gloriantem!  Porro vestra potens virtus in Domino potius glorietur, (0953D) in bonitate laudetur, in iustitia exaltetur: non minas nobis, non terrores velit incutere. Nescitis enim secundum Salomonem quid superventura pariat dies (Prov. XXVII) : et iuxta psalmographum: Dominus dissipat consilia gentium, reprobat autem cogitationes populorum, et reprobat consilia principum (Psal. XXXII); praesertim cum inter nos et vos non modica sit intercapedo, quae quotidie populos non pauxillas vobis iniurias, imo discrimina inferentes producit, et de his vos conveniat potius quam de nobis ulcisci. Nos enim apici gloriae vestrae non damna, non convicia, non prorsus ullas, quod absit, iniurias irrogavimus. Verumtamen quandiu subsistemus, ministerium nostrum honorificabimus, dispensationem (0954A) nobis creditam exercebimus, antecessorum vestigia nostrorum sectabimur, ecclesiarum cunctarum sollicitudinem baiulabimus in eo, qui nos confortabit Domino nostro Iesu Christo. Quid saeviunt homines? quid mali fecimus nos? Certe non Cretam invasimus, non Siciliam exterminavimus, non innumeras Graecis subiectas provincias obtinuimus: postremo non ecclesias sanctorum, interfectis numerosis hominibus, ac suburbana Constantinopoleos, quae et muris eius pene contigua sunt, incendimus. Et vere de istis nulla fit ultio qui pagani sunt, qui alterius fidei sunt, qui inimici Christi sunt, qui veritatis ministris iugiter adversantur; et nobis, qui gratia Dei Christiani sumus, qui ex parentibus Christianis existimus, atque catholicis, qui unius eiusdemque (0954B) fidei dogmata credimus, qui servi Christi vocamur, qui veritatis cultores, quantum possumus esse desideramus; minae praetenduntur, terrores promittuntur, etiam nonnullae molestiae irrogantur. Non est iste ordo laudabilis, non est ista commutatio imitabilis, ut qui innumera mala ingerunt, impuniti evadant; et qui nihil mali gesserunt, pro his talia recipiant; et qui Christum blasphemant, dimittantur; et qui Christum celebrant, huiusmodi minis subiiciantur. Sed habemus ad quem respiciamus nos, habemus in quo consolemur. Fecerunt enim hoc et Iudaei, latronem dimittentes, et Salvatorem tenentes; occisorem iustificantes, et vivificatorem condemnantes; Barabbam liberantes, et Christum morti subdentes (Matth. XVII) .  (0954C) Sed his tandem omissis ad ea, quae cum universa sancta Ecclesia, quae apud nos est, dispensatorie consideravimus, stylum iam dirigemus, et cum beato Gelasio nostrae sedis antistite consulte dicemus: Necessaria rerum dispositione constringimur, et apostolicae sedis moderamine convenimur sic canonum paternorum decreta librare, et retro praesulum, decessorumque nostrorum praecepta metiri, ut quae praesentium necessitas temporum restaurandis ecclesiis relaxanda deposcit, adhibita consideratione diligenti, quantum potest fieri, temperemus (epist. 6, ad episc. per Lucaniam et Brutios) . Et quoniam de persona Ignatii, atque Photii nihil discretius, atque mitius, necnon et salubrius arbitramur, quam ut uterque Romam ad renovandum examen veniat, (0954D) hoc magnopere volumus, et ut vos annuatis salubriter admonemus. Sed hoc secundum indulgentiam concedimus, non licentiam id efficiendi pro libito cuiuslibet tribuimus.  Quoniam cum secundum canones, ubi est maior auctoritas, iudicium inferiorum sit deferendum, ad dissolvendum scilicet, vel ad roborandum: patet profecto sedis apostolicae, cuius auctoritate maior non est, iudicium a nemine fore retraetandum, neque cuiquam de eius liceat iudicare iudicio. Siquidem ad illam de qualibet mundi parte canones appellari voluerunt, ab illa autem nemo sit appellare permissus. Iuxta quod et Bonifacius, atque Gelasius sanctissimi praesules, non suis adinventionibus, sed (0955A) Ecclesiae Romanae consuetudinem non ignorantes dicunt: Bonifacius quidem Rufo, et caeteris episcopi per Thessaliam, et alias provincias constitutis scribens: Nemo, ait, unquam apostolico culmini, de cuius iudicio non licet retractare, manus obvias audacter intulit. Nemo in hoc rebellis exstitit, nisi qui de se voluit iudicari. Gelasius autem in commonitorio Fausto magistro fungenti legatione Constantinopolim dato: Nobis, inquit, opponunt canones dum nesciunt quid loquantur; contra quos hoc ipso venire se produnt, quod primae sedi sana, rectaque suadenti parere fugiunt. Ipsi sunt canones, qui appellationes totius Ecclesiae ad huius sedis examen voluere deferri. Ab ipsa vero nusquam prorsus appellari debere sanxerunt, ac per hoc illam de tota (0955B) Ecclesia iudicare, ipsam ad nullius commeare iudicium. Nec de eius unquam praeceperunt iudicio iudicare, sententiamque illius constituerunt non oportere dissolvi cuius potius sequenda decreta mandarunt. Ergo de iudicio Romani praesulis non retractando, quia nec mos exigit, quod diximus comprobato: non negamus eiusdem sedis sententiam posse in melius commutari; cum aut sibi subreptum aliquid fuerit, aut ipsa pro consideratione aetatum vel temporum seu gravium necessitatum dispensatorie quiddam ordinare decreverit. Quoniam et egregium apostolum Paulum quaedam fecisse dispensatorie legimus, quae postea reprobasse dignoscitur. Quando tamen illa Romana videlicet Ecclesia discretissima consideratione fieri delegerit, non quando ipsa quae (0955C) pene [bene] sunt diffinita retractare voluerit.  Porro ne dicatis praeter Ecclesiae legem Ignatium, vel Photium Romam venire sanxisse; scitote nos antiqui patris et praedecessoris nostri Iulii in hoc esse secutos exemplum, qui iuxta quod in epistola sua reperitur (epist. 1) , his, qui convenerant Antiochiae, hoc praecepisse dignoscitur: et Theodoritus historiographus in his hoc ipsum verbis ostendit (lib. II, c. 4) : Verum, inquiens, Eusebius eiusque consortes calumnias in Athanasium factas Iulio Romano pontifici destinaverunt, qui ecclesiasticam sequens legem, etiam ipsos Romam venire praecepit, et venerabilem Athanasium ad iudicium regulariter evocavit; ille continuo evocatione suscepta venit.  (0955D) Quod si ac hoc dicitis, Ille quidem vocavit, sed ipsi venire contempserunt, Audite sequentia, et videbitis utrum in laudem, an in vituperium ista sit illis reputata contemptio. Subiunxit enim idem historiographus dicens: Calumniarum vero sarcinatores Romam quidem profecti non sunt, scientes facile suum posse capi mendacium. Ne ergo dicatis nos praeter Ecclesiae legem praefatos Romam venire sanxisse: quoniam (sicut ex historiographo ecce audistis) beatus Iulius et accusatum et accusatores Romam venire praecepit, et venerabilem Athanasium ad iudicium regulariter evocavit. Sed ille, qui bonam conscientiam gerebat, nihil reluctans venit: illi vero, qui malam, contempserunt; scientes profecto, (0956A) sicut ibi legitur, facile suum posse capi mendacium. Quod nos quoque in Ignatio, ac Photio modo probabimus, quia conscientia se remordente, qui pavet, nobis obedire contemnet. Si tamen Ignatius, qui omni est humano destitutus praesidio, vestrum non impedimentum passus, sed potius fuerit misericorditer vestro qualiter venire possit, adiutus auxilio.  Porro, si venire illi per se nequeunt, primo quidem ipsi, cuius rei causa venire non valent, nobis per satisfactorias suas litteras indicent; deinde veniant de his, qui cum Syracusano Gregorio sunt quotquot voluerint, vices caeterorum tenentes, qui ipsius sunt partis. Mittantur etiam de parte Ignatii archiepiscopi quidam Antonius Cyzici, Basilius (0956B) Thessalonicae, Constantinus Larissae, Theodorus Syracusanorum, Metrophanes Smyrnae, et Paulus episcopus Ponti Heracliae, Hegumeni autem Niceta Chrysopoleos, Nicolaus Studii, Dositheus Osiidii atque Lazarus presbyter, et monachus qui dicitur Cazaris; qui nisi fuerint missi, suspectos vos reddetis: quia hos in quibus certificari possimus, a nostris obtutibus subtrahere studiose curatis. Et ideo neminem caeterarum partium admittemus, nisi forte quos ex latere vestro destinatos esse veraciter valeamus agnoscere. Quibus ex utraque parte convenientibus, et coram nostra praesentia, ac fratrum et coepiscoporum nostrorum auditis, quid quaestionis inter utramque partem emerserit, facilius agnoscamus, et canonice finiamus. Mittat nihilominus et (0956C) Photius ex sua parte quos decreverit, qui modum promotionis suae irreprehensibilem et canonicum, si possunt, edoceant. Necnon et imperialis apex vester, si libet, suos e latere mittat aulicos, qui in praesentia positi, quem iustitia et rectitudo utrisque partibus finem dederit, patenter agnoscant, vestraeque pietati renuntient. Hi vero, qui ex latere vestro mittendi sunt, tales sint, qui et Deum timeant, et non sint ecclesiasticarum inexpertes traditionum, atque veritati obedienter et facile acquiescant.  Verum quia sunt quidam ex his, quos Romam venire praecipimus, qui nulla sua habentes solatia, nisi aliorum freti subsidiis, omnino tantum iter arripere nequeant, idcirco quasi praesentialiter clementiam vestram exoramus, ut quibus egent ad tam difficile (0956D) atque prolixum iter, pro dilectione Dei misericorditer praestare dignemini. Credimus enim acceptum esse vobis istud consilium, nec moleste feret honor regius vester, qui iustitiam diligit, pro his quae taliter efficienda decrevimus: Quoniam iustitia saepius ventilata clarius splendescit in lucem. Proinde materiam, per quam veritas possit fieri manifesta, confidimus, quod pietas vestra benigne cupiat adiuvare. Cum autem legati vestri venerint, mittite quaesumus et epistolas authenticas, quas per Rhadoaldum, et Zachariam dudum episcopos misimus vestrae scilicet eminentiae atque synodo, quae tunc pro sacris imaginibus esse colligenda putabatur, quatenus si tales permaneant apud vos, quales a nobis constat fuisse (0957A) transmissas, apud nos investigentur: sicque de caetero falso dicentium, alia nos scripsisse praeter quae misimus, labia conticescant. Si vero quaedam in eis habentur inserta, quae nos scribi non iussimus, nec mitti voluimus, diligenter scrutemur, et cuius culpa sit actum, reperiamus. Est enim apud nos socia illarum duarum, quam apud nos (sicut iam supra diximus) retinuimus pro futuro scilicet testimonio, uno tenore cum ipsis duabus exposita, et eisdem syllabis contexta per omnia.  Precamur etiam dilectionem vestram, ut nobis actionum authentica, in quibus continetur, qualiter Ignatius primitus sit existimatus depositus, destinare dignemini: et monumenta gestorum, quae per Leonem a secretis misistis, quaesumus ipsa nobis (0957B) authentica transmittite, tam illa videlicet, ubi de tyrannica exspoliatione Ignatii refertur, quam illa in quibus de imaginibus est agitatum, licet pene nihil, et a paucioribus praesulibus, quam in Ignatii putata depositione fuissent inventi. In quo datur intelligi, quod maius studium fuerit arreptum in laesione hominis, quam in laude Dei.  Iam vero si monitis nostris obedieritis, et quae intimavimus adimplere studueritis, favente Domino, auctoritateque sanctorum principum apostolorum potiti, licentiam Christianissimae, ac mansuetissimae sublimitati vestrae concedemus, cum sancta catholica et apostolica Ecclesia, specialiter autem nobiscum, et cum consacerdote nostro Ignatio, et cum parte ipsius, communionis gratiae participandi, excepta (0957C) communione Gregorii Syracusani, et partis eius, atque consentaneorum ipsius communione. Porro, si fortassis excellentiae vestrae non placet, quod superius scripsimus pro mittendis ex utrisque partibus legatis, scitote nos nil convenientius, aut commodius, quam hoc fieri posse penitus invenisse.  Quamvis et ad hoc ipsum pro vestro imperiali amore, ne vobis existimemur in nullo satisfacere velle, condescendamus: Atque ne minus pacem Ecclesiae nos velle sectari, quam semper voluimus, opinemini. Siquidem (ut praetulimus) nulla regula, nullaque consuetudo demonstrat, sedis apostolicae semel prolatam sententiam, ipsa non annuente, ultra posse mutari. Nihil praeterea est, quod vos avertere debeat, si placet, credite, quominus praefatos viros (0957D) in nostram praesentiam dirigatis ad inquirendam scilicet iustitiam et veritatem. Testis enim est nobis omnipotens Deus: quia non est in mente nostra quaelibet intentio vel desiderium, nisi diligenter investigandi et inveniendi quid aequitas unicuique parti tribuat, et quid Ecclesiae praesenti statui et futuro conveniat. Non ergo putetis nos aut Ignatio velle favere contra iustitiam, aut Photium impugnare canonibus sibi non resistentibus. Certe perfectorum Christianorum est, non solum nulli velle nocere, verum etiam laedenti se malum pro malo non reddere (Matth. V; Rom. XII) . In quo ergo coram Deo loco, vel inter quos computaremur, si nil nobis contrarietatis irroganti inimicitias inferre appeteremus? (0958A) Igitur dignetur credere pietas vestra, quoniam nec isti volumus in sua iustitia contraire, nec Ignatio, non suffragantibus canonibus, et ecclesiasticis traditionibus, auxiliari.  Credimus autem in Domino, qui dixit de tenebris lucem splendescere, et qui dat homini scientiam: quoniam si partes, quas diximus, ad illius limina pervenerint, qui mentientes Ananiam et Sapphiram gladio sancti Spiritus interemit (Act. V) , si qua sunt incerta et abdita, revelabuntur, et manifesta fient: quia nos semper hoc in voto habemus, et inhianter desideramus, ut aequalitatem utrisque partibus servantes, nihil nisi quod sacri canones, nisi quod aequitas dictaverit, adiuvante Domino, statuamus, nullius detrimentum volentes, quanto minus periculum anhelantes? (0958B) Quamobrem ergo iam quia sic se veritas habet, contra partem Gregorii Syracusani simus commoti, et in flagello profecti, si vultis agnoscere, dignanter audite: Videlicet quoniam non surdi fuimus auditores sancti evangelistae, qui nobis refert, quod Redemptor noster flagellum fecerit de resticulis, et templum ingressus omnes in eo diverso modo male operantes ex ipso proiecerit (Ioan. XXI) . Quod cernentes apostoli, potuerunt utique minus adhuc perfecti mirari, veluti forsitan nunc vos, quomodo tanta facilitate sacerdotes et cunctos malos operarios foras e templo pepulerit. Sed postea recordati sunt quia scriptum erat: Zelus domus tuae comedit me (Psal. LXVIII) . Neque itaque inimicitiae, non humanum odium, non ullum (Deo gratias) malignum (0958C) desiderium nos contra praefatae partis homines impulit, sed zelus domus Dei, zelus paternarum traditionum, ordo ecclesiasticus, antiqua consuetudo, atque sollicitudo, quam circumferimus, cunctarum ecclesiarum Dei: necnon et privilegia propriae sedis, quae in beato Petro suscepta divinitus, et in Ecclesiam Romanam derivata, universalis celebrat et veneratur Ecclesia, sicut praediximus, nos accendunt, et silere, ac desides esse nequaquam permittunt.  Ergo cum ita sit, quoniam, ut veritatem dicamus, per omnia ita est, et si tempus indulgeret, mille quae dicimus valeremus testimoniis demonstrare, et vobis ex probabilium scriptis virorum iudiciis ostendere multiplicibus: nolite indignari, nolite adversus (0958D) nos frustra causari, nolite perversorum hominum verba libenter audire, sed potius nos audite. Nolite nobis minas praetendere, quoniam nec illas, Domino protegente, metuimus, nec per has praecepta vestra, nisi divinis fuerint iussis ornata, faciemus. Parati autem sumus propter veritatem, sanguinem nostrum effundere, et siquidem plebem divinitus nobis commissam, nec vobis, nec ulli vestrum, propitio Christo, trademus.  Vestrum autem est considerare, utrum quod meditamini valeatis necne perficere. Cogitate itaque dies antiquos, et annos aeternos in mente habetote (Psal. LXXVI) : et quid imperatores, qui persecuti sunt Ecclesiam Dei, et maxime Ecclesiam Romanam: id (0959A) est Nero, Diocletianus, Constantinus, Anastasius, et caeteri moris eorum pertulerunt, et ubi modo sint attendite diligenter, et quantum sit in Ecclesia Dei exsecrabilis fama eorum, et nomen detestabile sapienter advertite. Quanta autem Dei cultorum Augustorum, qui Ecclesiam Dei exaltaverunt et praecipue Romanam, Constantini videlicet et Constantis, Theodosii quoque maioris et Valentiniani, et caeterorum laus in universali Ecclesia polleat, et eorum praeconia ubique personent, et nomen eorum inter sacra mysteria impraetermisse commemoretur, attentius et sedule recordamini: sicque nos audire illos imitantes satagite: Patres enim vestri per gratiam Christi sumus, et vos tanquam charissimos diligimus filios: nec possumus vobis nisi viam veritatis (0959B) ostendere: terrenam gloriam vestram augeri divinitus exoptamus. Sed quid peccamus, si coelestem, ac aeternam vos capessere nihilominus exoramus?  Quapropter attendat clementia vestra, quantus fuerat erga sedis apostolicae reverentiam antecessorum vestrorum piorum duntaxat imperatorum, et praecipue quos longe superius memoravimus, amor et studium: qualiter eam diversis privilegiis extulerint, donis ditaverint, beneficiis ampliaverint: qualiter illam litteris suis honoraverint (eius votis annuerint, instituta perficienda mandaverint), orationes petiverint, fidem sectandam decreverint: qualiter etiam legibus suis pro adunandis ei ecclesiis promulgaverint, pro colligendis conciliis, ac proferendis (0959C) sententiis non imperaverint: sed precati et hortati solum exstiterint, et quae illi decreverunt, ipsi consenserint, et quae illi damnaverunt, ipsi respuerint. Sic ergo, fili charissime, sic et tua sublimitas non ex parte ingratorum et inobedientium filiorum existens, quod absit, sed hos inter caeteros Dei cultores Augustos imitata, quae decrevimus de Constantinopolitana Ecclesia, obedienter attendat. Ista quaesumus suadentibus saepius nobis pietas vestra nos minime spernat, prae oculis habitis Domini verbis, dicentis: Qui audit vos, me audit, et qui vos spernit, me spernit, et qui me spernit (Luc. X) , etc. Denique et concordans Apostolus Domino nostro: Quapropter, inquit, qui haec spernit, non hominem spernit, sed Deum, qui dedit Spiritum suum sanctum (0959D) in nobis (I Thess. IV) . Verum si vos nos spernendos esse ducitis, nos tamen non possumus ea, quae Dei sunt, spernere et negligere, quo minus et saluti vestrae consulamus, et de acceptione talenti crediti nostrum periculum declinemus, dispensatione nobis coelestis seminis iniuncta: Vae si non sparserimus! vae si tacuerimus! (I Cor. IX.)  Quod cum electionis vas formidet et clamet, quanto magis cuilibet exiguo metuendum est? Proinde, sicut non leve discrimen incumbit pontificibus siluisse pro divinitatis cultu et Ecclesiae correctione quod congruit, ita his, quod absit, non mediocre periculum est, qui cum debeant parere, despiciunt. Et si cunctis generaliter sacerdotibus divina tractantibus (0960A) fidelium convenit corda submitti; quanto potius sedis illius pontifici consensus est adhibendus, quem cunctae Ecclesiae generalis iugiter pietas celebravit? Ubi clementia vestra evidenter advertit, nunquam quovis penitus humano consilio elevare se quemquam posse contra illius privilegium, vel confessionem, quem Christi vox praetulit universis, quem Ecclesia veneranda confessa semper est, et habet devota primatem: impelli non valent humanis praesumptionibus quae divino sunt iudicio constituta. Desinant ergo rogamus, temporibus vestris quidam per occasionem perturbationem ecclesiasticam praecipitanter appetere, et quae non liceat ambire: alioquin et quod male appetiverint, non perfruentur, et ipsam quoque Christianitatem, nisi (0960B) resipuerint, prorsus amittent. Vos autem, quaesumus, nolite praeiudicium Dei Ecclesiae irrogare: illa quippe nullum imperio vestro praeiudicium infert, cum magis pro stabilitate ipsius aeternam divinitatem exoret, et pro incolumitate vestra et perpetua salute iugi devotione precetur. Nolite quae sua sunt usurpare: nolite quae ipsi soli commissa sunt velle surripere: scientes, quia tanto nimirum a sacris debet omnis mundanarum rerum administrator esse remotus, quanto quemlibet ex catalogo clericorum, et militantium Deo nullis convenit negotiis saecularibus implicari. Denique hi, quibus tantum humanis rebus et non divinis praeesse permissum est, quomodo de his, per quos divina ministrantur, iudicare praesumant, penitus ignoramus.  (0960C) Fuerunt haec ante adventum Christi, ut quidam typice reges simul et sacerdotes existerent: quod sanctum Melchisedech fuisse sacra prodit historia: quodque in membris suis diabolus imitatus, ut pote qui semper quae divino cultui conveniunt, sibimet tyrannico spiritu vindicare contendit, ut pagani imperatores iidem et maximi pontifices dicerentur. Sed cum ad verum [nempe, Christum, HARD.] ventum est, eumdem regem atque pontificem, ultra sibi nec imperator iura pontificatus arripuit, nec pontifex nomen imperatorium usurpavit. Quoniam idem mediator Dei et hominum homo Christus Iesus sic actibus propriis, et dignitatibus distinctis, officia potestatis utriusque discrevit, propria volens medicinali humilitate sursum efferri, non humana superbia (0960D) rursus in inferna demergi, ut et Christiani imperatores pro aeterna vita pontificibus indigerent, et pontifices pro cursu temporalium tantummodo rerum imperialibus legibus uterentur: quatenus spiritalis actio carnalibus distaret incursibus.  Et ideo militans Deo minime se negotiis saecularibus implicaret (II Tim. II) , ac vicissim non ille rebus divinis praesidere videretur, qui esset negotiis saecularibus implicatus, ut et modestia utriusque ordinis curaretur, ne extolleretur utroque suffultus, et competens qualitatibus actionum specialiter professio aptaretur. Quibus omnibus rite collectis, satis evidenter ostenditur a saeculari potestate nec ligari prorsus, nec solvi posse pontificem, quem constat (0961A) a pio principe Constantino, quod longe superius memoravimus, Deum appellatum, nec posse Deum ab hominibus iudicari, manifestum est. Sed et Theodosius minor sanctae synodo scribens Ephesinae primae, dicit: Deputatus est igitur Candidianus magnificentissimus comes strenuorum domesticorum transire usque ad sanctissimam synodum vestram, et in nullo quidem quae faciendae sunt de piis dogmatibus quaestiones, seu potius expositiones communicare. Illicitum namque est eum, qui non sit ex ordine sanctissimorum episcoporum, ecclesiasticis intermisceri tractatibus.  Quid praeterea hinc Romani praesules sentiant, quid Latini, Graecique doctores hinc exponant, quid denique Maximus venerabilis monachus, et (0961B) in illo tempore apud vos pene solus catholicus in disceptatione sua perhibeat, quoniam longum est scribere, interrogate seniores, qui tamen moribus seniores sunt, et dicent vobis. His itaque manifeste repertis, apparet comministrum nostrum Ignatium per imperialem tantummodo sententiam nullo modo potuisse prorsus expelli. In cuius damnatione, quia praesulum quoque assensus est subsecutus, apparet id causa fuisse patratum adulationis, non legitimae sanctionis. Siquidem in tantum vestra sententia praesulum praecessit sententiam, ut non solum vestro sit iussu a credita sibi ante omnem interrogationem idem antistes pulsus ecclesia, verum etiam postea in damnatione ipsius (sicut gesta illius latrocinalis synodi, quae nobis per Leonem illustrem a secretis (0961C) misistis, indicant) quod nunquam, ni fallimur, aliquando fuit actum, primi et ante omnes scripseritis episcopum. His ita praelibatis sub conspectu Dei, pure, sincereque pietatem vestram deprecamur, obtestamur, exhortamur, ut petitionem nostram non indignanter accipiatis.  Rogamus denique, ut nos in hac vita potius audiatis deprecantes, quam, quod absit, in divino iudicio sentiatis accusantes. Et ideo nolite, precamur, irasci si vos tantum diligimus, ut regnum, quod temporaliter assecuti estis, velimus vos habere perenne: et qui imperatis saeculo, possitis regnare cum Christo. Nam qua fiducia, rogamus, illic Dei praemia petituri estis, cuius hic Ecclesiae detrimenta non prohibetis? Non sint gravia, quaesumus vos, quae pro vestrae (0961D) salutis aeternitate dicuntur. Scriptum legitis: Meliora sunt vulnera amici, quam fraudulenta oscula inimici (Prov. XXVII) . Deus omnipotens cor imperii vestri ad intelligenda quae dicimus, clementer aperiat, et nobis obedire in his de quibus scribimus, impetrare nutu intimae inspirationis suae dignetur, Christianissime et dilectissime fili.  Quisquis autem hanc epistolam nostram Constantinopoli legerit, et augustissimo filio nostro imperatori Michaeli quidquam ex his, quae in ea scripta sunt occultaverit, si locum apud illum potest invenire sufficientem, anathema sit (epist. 10) . Quisquis etiam interpretatus eam fuerit et ex ea quidquam mutaverit, vel subtraxerit, aut superaddiderit, praeter (0962A) illud quod idioma Graecae dictionis exigit, vel interpretantis scientia [lege ut in epist. 10: interpretanti scientiam, etc. HARD.] intelligendi non tribuit, anathema sit.  Haec quidem, quae hucusque per periochas novem sunt scripta, prius acta, et a nobis per quosdam fraternae generalitati vestrae intimanda sunt missa, praeter epistolam illam apostolatus nostri, quam Michaeli excellentissimo imperatori per quemdam ipsius legatum, qui se protospatharium appellabat, nomine Michaelem, transmisimus. Postea vero cum cognovissemus, quia penes hos, qui nolunt sanis acquiescere monitis, nihil solum scribendo proficiebamus, ratum duximus, per legatos nostros, et iteratas litteras ea rursus quae videbantur Ecclesiae (0962B) profutura mandare, huius rei gratia direximus Constantinopolim Donatum sanctissimum episcopum, et Leonem venerabilem presbyterum, atque filium nostrum Marinum diaconum: quatenus hi, qui litteris admoniti parere refugiunt, veritati, saltem verbis salutaribus conventi, discant tandem divinis institutionibus minime resultare. Quibus in scriptis dedimus, quae habentur in subditis, quaeque per tres periochas distinguenda fore decrevimus. Prima utique harum est, quae et decima huius est periocha voluminis, continens epistolam ad iam memoratum Augustum transmissam, et alteram ad episcopos, ac caeteros ordines Constantinopoli subiectos. Secunda vero periocha est, quae huius corporis undecimum complet locum, habens in se duas epistolas: unam (0962C) Photio, et alteram Bardae fautori eius descriptam. Porro tertia est, quae et duodecima istius est codicis periocha, circumferens in se fratri et coepiscopo nostro Ignatio, et matri imperatoris, atque uxori eius singulas missas epistolas: necnon et epistolam uniformem, quam quibusdam claris urbis Constantinopolitanae senatoribus singillatim scribendam, atque mittendam fore praevidimus.