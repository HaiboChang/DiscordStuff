

Odi profanum uolgus et arceo. 
Fauete linguis: carmina non prius 
  audita Musarum sacerdos 
  uirginibus puerisque canto.

 

 

Regum timendorum in proprios greges,     
reges in ipsos imperium est Iouis, 
  clari Giganteo triumpho, 
  cuncta supercilio mouentis.

 

 

Est ut uiro uir latius ordinet 
arbusta sulcis, hic generosior     
  descendat in campum petitor, 
  moribus hic meliorque fama

 

 

contendat, illi turba clientium 
sit maior: aequa lege Necessitas 
  sortitur insignis et imos, 
  omne capax mouet urna nomen.     

 

 

Destrictus ensis cui super impia 
ceruice pendet, non Siculae dapes 
  dulcem elaboratum saporem, 
  non auium citharaequecantus     

 

 

Somnum reducent: somnus agrestium 
lenis uirorum non humilis domos 
  fastidit umbrosamque ripam, 
  non Zephyris agitata tempe.

 

 

Desiderantem quod satis est neque     
tumultuosum sollicitat mare, 
  nec saeuus Arcturi cadentis 
  impetus aut orientis Haedi,

 

 

non uerberatae grandine uineae 
fundusque mendax, arbore nunc aquas     
  culpante, nunc torrentia agros 
  sidera, nunc hiemes iniquas.

 

 

Contracta pisces aequora sentiunt 
iactis in altum molibus: huc frequens 
  caementa demittit redemptor 
  cum famulis dominusque terrae     

 

 

fastidiosus: sed Timor et Minae 
scandunt eodem quo dominus, neque 
  decedit aerata triremi et 
  post equitem sedet atra Cura.     

 

 

Quod si dolentem nec Phrygius lapis 
nec purpurarum sidere clarior 
  delenit usus nec Falerna 
  uitis Achaemeniumque costum,

 

 

 cur inuidendis postibus et nouo     
sublime ritu moliar atrium? 
  Cur ualle permutem Sabina 
  diuitias operosiores?

 

 

 

 

 

Angustam amice pauperiem pati 
robustus acri militia puer 
  condiscat et Parthos ferocis 
  uexet eques metuendus hasta

 

 

uitamque sub diuo et trepidis agat     
in rebus. Illum ex moenibus hosticis 
  matrona bellantis tyranni 
  prospiciens et adulta uirgo

 

 

suspiret, eheu, ne rudis agminum 
sponsus lacessat regius asperum     
  tactu leonem, quem cruenta 
  per medias rapit ira caedes.

 

 

Dulce et decorum est pro patria mori: 
mors et fugacem persequitur uirum 
  nec parcit inbellis iuuentae 
  poplitibus timidoue tergo.     

 

 

Virtus, repulsae nescia sordidae, 
intaminatis fulget honoribus 
  nec sumit aut ponit securis 
  arbitrio popularis aurae.     

 

 

Virtus, recludens inmeritis mori 
caelum, negata temptat iter uia 
  coetusque uolgaris et udam 
  spernit humum fugiente pinna.

 

 

Est et fideli tuta silentio     
merces: uetabo, qui Cereris sacrum 
  uolgarit arcanae, sub isdem 
  sit trabibus fragilemque mecum

 

 

soluat phaselon; saepe Diespiter 
neglectus incesto addidit integrum,     
  raro antecedentem scelestum 
  deseruit pede Poena claudo.

 

 

 

 

 

Iustum et tenacem propositi uirum 
non ciuium ardor praua iubentium, 
  non uoltus instantis tyranni 
  mente quatit solida neque Auster,

 

 

dux inquieti turbidus Hadriae,     
nec fulminantis magna manus Iouis: 
  si fractus inlabatur orbis, 
  inpauidum ferient ruinae.

 

 

Hac arte Pollux et uagus Hercules 
enisus arces attigit igneas,     
  quos inter Augustus recumbens 
  purpureo bibet ore nectar;

 

 

hac te merentem, Bacche pater, tuae 
uexere tigres indocili iugum 
  collo trahentes; hac Quirinus 
  Martis equis Acheronta fugit,     

 

 

gratum elocuta consiliantibus 
Ionone diuis: 'Ilion, Ilion 
  fatalis incestusque iudex 
  et mulier peregrina uertit     

 

 

in puluerem, ex quo destituit deos 
mercede pacta Laomedon, mihi 
  castaeque damnatum Mineruae 
  cum populo et duce fraudulento.

 

 

Iam nec Lacaenae splendet adulterae     
famosus hospes nec Priami domus 
  periura pugnaces Achiuos 
  Hectoreis opibus refringit

 

 

nostrisque ductum seditionibus 
bellum resedit. Protinus et grauis     
  irae et inuisum nepotem, 
  Troica quem peperit sacerdos,

 

 

Marti redonabo; illum ego lucidas 
inire sedes, discere nectaris 
  sucos et adscribi quietis 
  ordinibus patiar deorum.     

 

 

Dum longus inter saeuiat Ilion 
Romamque pontus, qualibet exules 
  in parte regnato beati; 
  dum Priami Paridisque busto     

 

 

insultet armentum et catulos ferae 
celae inultae, stet Capitolium 
  fulgens triumphatisque possit 
  Roma ferox dare iura Medis.

 

 

Horrenda late nomen in ultimas     
extendat oras, qua medius liquor 
  secernit Europen ab Afro, 
  qua tumidus rigat arua Nilus;

 

 

aurum inrepertum et sic melius situm, 
cum terra celat, spernere fortior     
  quam cogere humanos in usus 
  omne sacrum rapiente dextra,

 

 

quicumque mundo terminus obstitit, 
hunc tanget armis, uisere gestiens, 
  qua parte debacchentur ignes, 
  qua nebulae pluuiique rores.     

 

 

Sed bellicosis fata Quiritibus 
hac lege dico, ne nimium pii 
  rebusque fidentes auitae 
  tecta uelint reparare Troiae.     

 

 

Troiae renascens alite lugubri 
fortuna tristi clade iterabitur, 
  ducente uictrices cateruas 
  coniuge me Iouis et sorore.

 

 

Ter si resurgat murus aeneus     
auctore Phoebo, ter pereat meis 
  excisus Argiuis, ter uxor 
  capta uirum puerosque ploret.'

 

 

Non hoc iocosae conueniet lyrae; 
quo, Musa, tendis? Desine peruicax     
  referre sermones deorum et 
  magna modis tenuare paruis.

 

 

 

 

 

Descende caelo et dic age tibia 
regina longum Calliope melos, 
  seu uoce nunc mauis acuta 
  seu fidibus citharaue Phoebi.

 

 

Auditis? An me ludit amabilis     
insania? Audire et uideor pios 
  errare per lucos, amoenae 
  quos et aquae subeunt et aurae.

 

 

Me fabulosae Volture in Apulo 
nutricis extra limina Pulliae     
  ludo fatigatumque somno 
  fronde noua puerum palumbes

 

 

texere, mirum quod foret omnibus 
quicumque celsae nidum Aceruntiae 
  saltusque Bantinos et aruum 
  pingue tenent humilis Forenti,     

 

 

ut tuto ab atris corpore uiperis 
dormirem et ursis, ut premerer sacra 
  lauroque conlataque myrto, 
  non sine dis animosus infans.     

 

 

Vester, Camenae, uester in arduos 
tollor Sabinos, seu mihi frigidum 
  Praeneste seu Tibur supinum 
  seu liquidae placuere Baiae;

 

 

uestris amicum fontibus et choris     
non me Philippis uersa acies retro, 
  deuota non extinxit arbor 
  nec Sicula Palinurus unda.

 

 

Vtcumque mecum uos eritis, libens 
insanientem nauita Bosphorum 
  temptabo et urentis harenas     
  litoris Assyrii uiator,

 

 

uisam Britannos hospitibus feros 
et laetum equino sanguine Concanum, 
  uisam pharetratos Gelonos     
  et Scythicum inuiolatus amnem.

 

 

Vos Caesarem altum, militia simul 
fessas cohortes abdidit oppidis, 
  finire quaerentem labores 
  Pierio recreatis antro;     

 

 

uos lene consilium et datis et dato 
gaudetis, almae. Scimus ut impios 
  Titanas imnanemque turbam 
  fulmine sustulerit caduco,

 

 

qui terram inertem, qui mare temperat     
uentosum et urbes regnaque tristia 
  diuosque mortalisque turmas 
  imperio regit unus aequo.

 

 

Magnum illa terrorem intulerat Ioui 
fidens iuuentus horrida bracchiis     
  fratresque tendentes opaco 
  Pelion imposuisse Olympo.

 

 

Sed quid Typhoeus et ualidus Mimas 
aut quid minaci Porphyrion statu, 
  quid Rhoetus euolsisque truncis     
  Enceladus iaculator audax

 

 

contra sonantem Palladis aegida 
possent ruentes? Hinc auidus stetit 
  Volcanus, hinc matrona Iuno et 
  nunquam umeris positurus arcum,     

 

 

qui rore puro Castaliae lauit 
crinis solutos, qui Lyciae tenet 
  dumeta natalemque siluam, 
  Delius et Patareus Apollo.

 

 

Vis consili expers mole ruit sua;     
uim temperatam di quoque prouehunt 
  in maius; idem odere uires 
  omne nefas animo mouentis.

 

 

Testis mearum centimanus gigas 
sententiarum, notus et integrae     
  temptator Orion Dianae, 
  uirginea domitus sagitta.

 

 

Iniecta monstris Terra dolet suis 
maeretque partus fulmine luridum 
  missos ad Orcum; nec peredit     
  impositam celer ignis Aetnen,

 

 

incontinentis nec Tityi iecur 
reliquit ales, nequitiae additus 
  custos; amatorem trecentae 
  Pirithoum cohibent catenae.     

 

 

 

 

 

Caelo tonantem credidimus Iouem 
regnare: praesens diuus habebitur 
  Augustus adiectis Britannis 
  imperio grauibusque Persis.

 

 

Milesne Crassi coniuge barbara     
turpis maritus uixit et hostium, 
  pro curia inuersique mores! 
  consenuit socerorum in armis

 

 

sub rege Medo Marsus et Apulus 
anciliorum et nominis et togae     
  oblitus aeternaeque Vestae, 
  incolumi Ioue et urbe Roma?

 

 

Hoc cauerat mens prouida Reguli 
dissentientis condicionibus 
  foedis et exemplo trahenti     
  perniciem ueniens in aeuum,

 

 

si non periret inmiserabilis 
captius pubes: 'Signa ego Punicis 
  adfixa delubris et arma 
  militibus sine caede' dixit     

 

 

'derepta uidi; uidi ego ciuium 
retorta tergo bracchia libero 
  portasque non clausas et arua 
  Marte coli populata nostro.

 

 

Auro repensus scilicet acrior     
miles redibit. Flagitio additis 
  damnum. Neque amissos colores 
  lana refert medicata fuco,

 

 

nec uera uirtus, cum semel excidit, 
curat reponi deterioribus.     
  Si pugnat extricata densis 
  cerua plagis, erit ille fortis,

 

 

qui perfidis se credidit hostibus, 
et Marte Poenos proteret altero, 
  qui lora restrictis lacertis     
  sensit iners timuitque mortem.

 

 

Hic, unde uitam sumeret inscius, 
pacem duello miscuit. O pudor! 
  o magna Carthago, probrosis 
  altior Italiae ruinis!'     

 

 

Fertur pudicae coniugis osculum 
paruosque natos ut capitis minor 
  ab se remouisse et uirilem 
  toruus humi posuisse uoltum,

 

 

donec labantis consilio patres     
firmaret auctor nunquam alias dato 
  interque maerentis amicos 
  egregius properaret exul.

 

 

Atqui sciebat quae sibi barbarus 
tortor pararet; non aliter tamen     
  dimouit obstantis propinquos 
  et populum reditus morantem

 

 

quam si clientum longa negotia 
diiudicata lite relinqueret, 
  tendens Venafranos in agros     
  aut Lacedaemonium Tarentum.

 

 

 

 

 

Delicta maiorum inmeritus lues, 
Romane, donec templa refeceris 
  aedisque labentis deorum et 
  foeda nigro simulacra fumo.

 

 

Dis te minorem quod geris, imperas:     
hinc omne principium, huc refer exitum. 
  Di multa neglecti dederunt 
  Hesperiae mala luctuosae.

 

 

Iam bis Monaeses et Pacori manus 
non auspicatos contudit impetus     
  nostros et adiecisse praedam 
  torquibus exiguis renidet.

 

 

Paene occupatam seditionibus 
deleuit urbem Dacus et Aethiops, 
  hic classe formidatus, ille     
  missilibus melior sagittis.

 

 

Fecunda culpae saecula nuptias 
primum inquinauere et genus et domos: 
  hoc fonte deriuata clades 
  in patriam populumque fluxit.     


 

 

Motus doceri gaudet Ionicos 
matura uirgo et fingitur artibus, 
  iam nunc et incestos amores 
  de tenero meditatur ungui.

 

 

Mox iuniores quaerit adulteros     
inter mariti uina, neque eligit 
  cui donet inpermissa raptim 
  gaudia luminibus remotis,

 

 

sed iussa coram non sine conscio 
surgit marito, seu uocat institor     
  seu nauis Hispanae magister, 
  dedecorum pretiosus emptor.

 

 

Non his iuuentus orta parentibus 
infecit aequor sanguine Punico 
  Pyrrhumque et ingentem cecidit     
  Antiochum Hannibalemque dirum;

 

 

sed rusticorum mascula militum 
proles, Sabellis docta ligonibus 
  uersare glaebas et seuerae 
  matris ad arbitrium recisos     

 

 

portare fustis, sol ubi montium 
mutaret umbras et iuga demeret 
  bobus fatigatis, amicum 
  tempus agens abeunte curru.

 

 

Damnosa quid non inminuit dies?     
aetas parentum, peior auis, tulit 
  nos nequiores, mox daturos 
  progeniem uitiosiorem.

 

 

 

 

 

Quid fles, Asterie, quem tibi candidi 
primo restituent uere Fauonii 
  Thyna merce beatum, 
  constantis iuuenem fide

 

 

Gygen? Ille Notis actus ad Oricum     
post insana Caprae sidera frigidas 
  noctes non sine multis 
  insomnis lacrimis agit.

 

 

Atqui sollicitae nuntius hospitae, 
suspirare Chloen et miseram tuis     
  dicens ignibus uri, 
  temptat mille uafer modis.

 

 

Vt Proetum mulier perfida credulum 
falsis inpulerit criminibus nimis 
  casto Bellerophontae     
  maturare necem, refert;

 

 

narrat paene datum Pelea Tartaro, 
Magnessam Hippolyten dum fugit abstinens, 
  et peccare docentis 
  fallax historias monet.     

 

 

Frustra: nam scopulis surdior Icari 
uocis audit adhuc integer. At tibi 
  ne uicinus Enipeus 
  plus iusto placeat caue;

 

 

quamuis non alius flectere equum sciens     
aeque conspicitur gramine Martio, 
  nec quisquam citus aeque 
  Tusco denatat alueo,

 

 

prima nocte domum claude neque in uias 
sub cantu querulae despice tibiae     
  et te saepe uocanti 
  duram difficilis mane.

 

 

 

 

 

Martis caelebs quid agam Kalendis, 
quid uelint flores et acerra turis 
plena miraris positusque carbo in 
  caespite uiuo,

 

 

docte sermones utriusque linguae.     
Voueram dulcis epulas et album 
Libero caprum prope funeratus 
  arboris ictu.

 

 

Hic dies anno redeunte festus 
corticem adstrictum pice dimouebit     
amphorae fumum bibere institutae 
  consule Tullo.

 

 

Sume, Maecenas, cyathos amici 
sospitis centum et uigilis lucernas 
perfer in lucem; procul omnis esto     
  clamor et ira.

 

 

Mitte ciuilis super urbe curas. 
Occidit Daci Cotisonis agmen, 
Medus infestus sibi luctuosis 
  dissidet armis,     

 

 

seruit Hispanae uetus hostis orae 
Cantaber sera domitus catena, 
iam Scythae laxo meditantur arcu 
  cedere campis.

 

 

Neglegens ne qua populus laboret,     
parce priuatus nimium cauere et 
dona praesentis cape laetus horae, 
  linque severa.

 

 

 

 

 

  'Donec gratus eram tibi 
nec quisquam potior bracchia candidae 
  ceruici iuuenis dabat, 
Persarum uigui rege beatior.' 
  'Donec non alia magis     
arsisti neque erat Lydia post Chloen, 
  multi Lydia nominis, 
Romana uigui clarior Ilia.' 
  'Me nunc Thressa Chloe regit, 
dulcis docta modos et citharae sciens,     
  pro qua non metuam mori, 
si parcent animae fata superstiti.' 
  'Me torret face mutua 
Thurini Calais filius Ornyti, 
  pro quo bis patiar mori,     
si parcent puero fata superstiti.' 
  'Quid si prisca redit Venus 
diductosque iugo cogit aeneo, 
  si flaua excutitur Chloe 
reiectaeque patet ianua Lydiae?'     
  'Quamquam sidere pulchrior 
ille est, tu leuior cortice et inprobo 
  iracundior Hadria, 
tecum uiuere amem, tecum obeam lubens.'

 

 

 

 

 

Extremum Tanain si biberes, Lyce, 
saeuo nupta uiro, me tamen asperas 
porrectum ante foris obicere incolis 
  plorares Aquilonibus.

 

 

Audis quo strepitu ianua, quo nemus     
inter pulchra satum tecta remugiat 
uentis, et positas ut glaciet niues 
  puro numine Iuppiter?

 

 

Ingratam Veneri pone superbiam, 
ne currente retro funis eat rota:     
non te Penelopen difficilem procis 
  Tyrrhenus genuit parens.

 

 

O quamuis neque te munera nec preces 
nec tinctus uiola pallor amantium 
nec uir Pieria paelice saucius     
  curuat, supplicibus tuis

 

 

parcas, nec rigida mollior aesculo 
nec Mauris animum mitior anguibus: 
non hoc semper erit liminis aut aquae 
  caelestis patiens latus.     

 

 

 

 

 

Mercuri, -- nam te docilis magistro 
mouit Amphion lapides canendo, -- 
tuque testudo resonare septem 
  callida neruis,

 

 

nec loquax olim neque grata, nunc et     
diuitum mensis et amica templis, 
dic modos, Lyde quibus obstinatas 
  applicet auris,

 

 

quae uelut latis equa trima campis 
ludit exultim metuitque tangi,     
nuptiarum expers et adhuc proteruo 
  cruda marito.

 

 

Tu potes tigris comitesque siluas 
ducere et riuos celeres morari; 
cessit inmanis tibi blandienti     
  ianitor aulae

 

 

Cerberus, quamuis furiale centum 
muniant angues caput eius atque 
spiritus taeter saniesque manet 
  ore trilingui.     

 

 

Quin et Ixion Tityosque uoltu 
risit inuito, stetit urna paulum 
sicca, dum grato Danai puellas 
  carmine mulces.

 

 

Audiat Lyde scelus atque notas     
uirginum poenas et inane lymphae 
dolium fundo pereuntis imo 
  seraque fata,

 

 

quae manent culpas etiam sub Orco. 
Impiae (nam quid potuere maius?)     
impiae sponsos potuere duro 
  perdere ferro.

 

 

Vna de multis face nuptiali 
digna periurum fuit in parentem 
splendide mendax et in omne uirgo     
  nobilis aeuom,

 

 

'Surge', quae dixit iuueni marito, 
'surge, ne longus tibi somnus, unde 
non times, detur; socerum et scelestas 
  falle sorores,     

 

 

quae uelut nactae uitulos leaenae 
singulos eheu lacerant. Ego illis 
mollior nec te feriam neque intra 
  claustra tenebo.

 

 

Me pater saeuis oneret catenis,     
quod uiro clemens misero peperci, 
me uel extremos Numidarum in agros 
  classe releget.

 

 

I, pedes quo te rapiunt et aurae, 
dum fauet Nox et Venus, i secundo     
omine et nostri memorem sepulcro 
  scalpe querellam.'

 

 

 

 

 

Miserarum est neque amori dare ludum neque dulci 
  mala uino lauere aut exanimari 
  metuentis patruae uerbera linguae.

 

 

Tibi qualum Cythereae puer ales, tibi telas 
  operosaeque Mineruae studium aufert,     
  Neobule, Liparaei nitor Hebri,

 

 

simul unctos Tiberinis umeros lauit in undis, 
  eques ipso melior Bellerophonte, 
  neque pugno neque segni pede uictus;

 

 

catus idem per apertum fugientis agitato     
  grege ceruos iaculari et celer arto 
  latitantem fruticeto excipere aprum.

 

 

 

 

 

O fons Bandusiae splendidior uitro, 
dulci digne mero non sine floribus, 
  cras donaberis haedo, 
  cui frons turgida cornibus

 

 

primis et uenerem et proelia destinat.     
Frustra: nam gelidos inficiet tibi 
  rubro sanguine riuos 
  lasciui suboles gregis.

 

 

Te flagrantis atrox hora Caniculae 
nescit tangere, tu frigus amabile     
  fessis uomere tauris 
  praebes et pecori uago.

 

 

Fies nobilium tu quoque fontium 
me dicente cauis impositam ilicem 
  saxis, unde loquaces     
  lymphae desiliunt tuae.

 

 

 

 

 

Herculis ritu modo dictus, o plebs, 
morte uenalem petiisse laurum, 
Caesar Hispana repetit penatis 
  victor ab ora.

 

 

Vnico gaudens mulier marito     
prodeat iustis operata sacris 
et soror clari ducis et decorae 
  supplice uitta

 

 

uirginum matres iuuenumque nuper 
sospitum. Vos, o pueri et puellae ac     
iam uirum expertae, male nominatis 
  parcite uerbis.

 

 

Hic dies uere mihi festus atras 
eximet curas; ego nec tumultum 
nec mori per uim metuam tenente     
  Caesare terras.

 

 

I, pete unguentum, puer, et coronas 
et cadum Marsi memorem duelli, 
Spartacum si qua potuit uagantem 
  fallere testa.     

 

 

Dic et argutae properet Neaerae 
murreum nodo cohibere crinem; 
si per inuisum mora ianitorem 
  fiet, abito.

 

 

Lenit albescens animos capillus     
litium et rixae cupidos proteruae; 
non ego hoc ferrem calidus iuuenta 
  consule Planco.

 

 

 

 

 

  Vxor pauperis Ibyci, 
tandem nequitiae fige modum tuae 
  famosisque laboribus; 
maturo propior desine funeri 
  inter ludere uirgines     
et stellis nebulam spargere candidis. 
  Non, si quid Pholoen satis, 
et te, Chlori, decet. Filia rectius 
  expugnat iuuenum domos, 
pulso Thyias uti concita tympano.     
  Illam cogit amor Nothi 
lasciua similem ludere capreae: 
  te lanae prope nobilem 
tonsae Luceriam, non citharae decent 
  nec flos purpureus rosae     
nec poti uetulam faece tenus cadi.

 

 

 

 

 

Inclusam Danaen turris aenea 
robustaeque fores et uigilum canum 
tristes excubiae munierant satis 
  nocturnis ab adulteris,

 

 

si non Acrisium, uirginis abditae     
custodem pauidum, Iuppiter et Venus 
risissent: fore enim tutum iter et patens 
  conuerso in pretium deo.

 

 

Aurum per medios ire satellites 
et perrumpere amat saxa potentius     
ictu fulmineo; concidit auguris 
  Argiui domus ob lucrum

 

 

demersa exitio; diffidit urbium 
portas uir Macedo et subruit aemulos 
reges muneribus; munera nauium     
  saeuos inlaqueant duces.

 

 

Crescentem sequitur cura pecuniam 
maiorumque fames. Iure perhorrui 
late conspicuum tollere uerticem, 
  Maecenas, equitum decus.     

 

 

Quanto quisque sibi plura negauerit, 
ab dis plura feret; nil cupientium 
nudus castra peto et transfuga diuitum 
  partis linquere gestio,

 

 

contemptae dominus splendidior rei,     
quam si quicquid arat inpiger Apulus 
occultare meis dicerer horreis, 
  magnas inter opes inops.

 

 

Purae riuus aquae siluaque iugerum 
paucorum et segetis certa fides meae     
fulgentem imperio fertilis Africae 
  fallit sorte beatior.

 

 

Quamquam nec Calabrae mella ferunt apes 
nec Laestrygonia Bacchus in amphora 
languescit mihi nec pinguia Gallicis     
  crescunt uellera pascuis,

 

 

inportuna tamen pauperies abest, 

nec, si plura uelim, tu dare deneges. 
Contracto melius parua cupidine 
  uectigalia porrigam     

 

 

quam si Mygdoniis regnum Alyattei 
campis continuem. Multa petentibus 
desunt multa; bene est cui deus obtulit 
  parca quod satis est manu.

 

 

 

 

 

Aeli uetusto nobilis ab Lamo -- 
quando et priores hinc Lamias ferunt 
  denominatos et nepotum 
  per memores genus omne fastos,

 

 

auctore ab illo ducis originem,     
qui Formiarum moenia dicitur 
  princeps et innantem Maricae 
  litoribus tenuisse Lirim,

 

 

late tyrannus, -- cras foliis nemus 
multis et alga litus inutili     
  demissa tempestas ab Euro 
  sternet, aquae nisi fallit augur

 

 

annosa cornix. Dum potes, aridum 
conpone lignum; cras Genium mero 
  curabis et porco bimenstri     
  cum famulis operum solutis.

 

 

 

 

 

Faune, Nympharum fugientum amator, 
per meos finis et aprica rura 
lenis incedas abeasque paruis 
  aequus alumnis,

 

 

si tener pleno cadit haedus anno     
larga nec desunt Veneris sodali 
uina craterae, uetus ara multo 
  fumat odore.

 

 

Ludit herboso pecus omne campo, 
cum tibi Nonae redeunt Decembres,     
festus in pratis uacat otioso 
  cum boue pagus;

 

 

inter audacis lupus errat agnos, 
spargit agrestis tibi silua frondes, 
gaudet inuisam pepulisse fossor     
  ter pede terram.

 

 

 

 

 

  Quantum distet ab Inacho 
Codrus, pro patria non timidus mori, 
  narras, et genus Aeaci, 
et pugnata sacro bella sub Ilio. 
  Quo Chium pretio cadum     
mercemur, quis aquam temperet ignibus, 
  quo praebente domum et quota 
Paelignis caream frigoribus, taces. 
  Da lunae propere nouae, 
da noctis mediae, da, puer, auguris     
  Murenae. Tribus aut nouem 
miscentur cyathis pocula commodis? 
  Qui Musas amat imparis, 
ternos ter cyathos attonitus petet 
uates, tris prohibet supra     
rixarum metuens tangere Gratia 
  nudis iuncat sororibus. 
Insanire iuuat... Cur Berecyntiae 
  cessant flamina tibiae? 
Cur pendet tacita fistula cum lyra?     
  Parcentis ego dexteras 
odi: sparge rosas; audiat inuidus 
  dementem strepitum Lycus, 
et uicina seni non habilis Lyco. 
  Spissa te nitidum coma,     
puro te similem, Telephe, Vespero 
  tempestiua petit Rhode: 
me lentus Glycerae torret amor meae.

 

 

 

 

 

Non uides quanto moueas periclo, 
Pyrrhe, Gaetulae catulos leaenae? 
Dura post paulo fugies inaudax 
  proelia raptor,

 

 

cum per obstantis iuuenum cateruas     
ibit insignem repetens Nearchum: 
grande certamen tibi praeda cedat 
  maior, an illi.

 

 

Interim, dum tu celeris sagittas 
promis, haec dentes acuit timendos,     
arbiter pugnae prosuisse nudo 
  sub pede palmam

 

 

fertur, et leni recreare uento 
sparsum odoratis umerum capillis, 
qualis aut Nireus fuit aut aquosa     
  raptus ab Ida.

 

 

 

 

 

O nata mecum consule Manlio, 
seu tu querellas siue geris iocos 
  seu rixam et insanos amores 
  seu facilem, pia testa, somnum,

 

 

quocumque lectum nomine Massicum     
seruas, moueri digna bono die, 
  descende, Coruino iubente 
  promere languidiora uina.

 

 

Non ille, quamquam Socraticis madet 
sermonibus, te negleget horridus:     
  narratur et prisci Catonis 
  saepe mero caluisse uirtus.

 

 

Tu lene tormentum ingenio admoues 
plerumque duro; tu sapientium 
  curas et arcanum iocoso     
  consilium retegis Lycaeo.

 

 

Tu spem reducis mentibus anxiis 
uiresque et addis cornua pauperi, 
  post te neque iratos trementi 
  regum apices neque militum arma.     

 

 

Te Liber et si laeta aderit Venus 
segnesque nodum soluere Gratiae 
  uiuaeque procucent lucernae, 
  dum rediens fugat astra Phoebus.

 

 

 

 

 

Montium custos nemorumque uirgo, 
quae laborantis utero puellas 
ter uocata audis adimisque leto, 
  diua triformis,

 

 

inminens uillae tua pinus esto,     
quam per exactos ego laetus annos 
uerris obliquom meditantis ictum 
  sanguine donem.

 

 

 

 

 

Caelo supinas si tuleris manus 
nascente luna, rustica Phidyle, 
  si ture placaris et horna 
  fruge Lares auidaque porca

 

 

nec pestilentem sentiet Africum     
fecunda uitis nec sterilem seges 
  robiginem aut dulces alumni 
  pomifero graue tempus anno.

 

 

Nam quae niuali pascitur Algido 
deuota quercus inter et ilices     
  aut crescit Albanis in herbis 
  uictima, pontificum securis

 

 

ceruice tinguet; te nihil attinet 
temptare multa caede bidentium 
  paruos coronantem marino     
  rore deos fragilique myrto.

 

 

Inmunis aram si tetigit manus, 
non sumptuosa blandior hostia 
  molliuit auersos Penatis 
  farre pio et saliente mica.     

 

 

 

 

 

  Intactis opulentior 
thesauris Arabum et diuitis Indiae 
  caementis licet occupes 
terrenum omne tuis et mare publicum: 
  si figit adamantinos     
summis uerticibus dira Necessitas 
  clauos, non animum metu, 
non mortis laqueis expedies caput. 
  Campestres melius Scythae, 
quorum plaustra uagas rite trahunt domos,     
  uiuunt et rigidi Getae 
inmetata quibus iugera liberas 
  fruges et Cererem ferunt 
nec cultura placet longior annua 
  defunctumque laboribus     
aequali recreat sorte uicarius. 
  Illic matre carentibus 
priuignis mulier temperat innocens 
  nec dotata regit uirum 
coniunx nec nitido fidit adultero;     
  dos est magna parentium 
uirtus et metuens alterius uiri 
  certo foedere castitas, 
et peccare nefas aut pretium est mori. 
  O quisquis uolet impias     
caedis et rabiem tollere ciuicam, 
  si quaeret Pater Vrbium 
suscribi statuis, indomitam audeat 
  refrenare licentiam, 
clarus postgenitis; quatenus, heu nefas!     
  uirtutem incolumem odimus, 
sublatam ex oculis quaerimus inuidi. 
  Quid tristes querimoniae 
si non supplicio culpa reciditur, 
  quid leges sine moribus     
uanae proficiunt, si neque feruidis 
  pars inclusa caloribus 
mundi nec Boreae finitimum latus 
  durataeque solo niues 
mercatorem abigunt, horrida callidi     
  uincunt aequora nauitae? 
Magnum pauperies obprobrium iubet 
  quiduis et facere et pati 
uirtutisque uiam deserit arduae. 
  Vel non in Capitolium     
quo clamor uocat et turba fauentium 
  uel non in mare proximum 
gemmas et lapides, aurum et inutile, 
  summi materiem mali, 
mittamus, scelerum si bene paenitet.     
  Eradenda cupidinis 
praui sunt elementa et tenerae nimis 
  mentes asperioribus 
formandae studiis. Nescit equo rudis 
  haerere ingenuus puer     
uenarique timet, ludere doctior 
  seu Graeco iubeas trocho 
seu malis uetita legibus alea, 
  cum periura patris fides 
consortem socium fallat et hospites,     
  indignoque pecuniam 
haredi properet. Scilicet inprobae 
  crescunt diuitiae, tamen 
curtae nescio quid semper abest rei.

 

 

 

 

 

  Quo me, Bacche, rapis tui 
plenum? Quae nemora aut quos agor in specus 
  uelox mente noua? Quibus 
antrum egregii Caesaris audiar 
  aeternum meditans decus     
stellis inserere et consilio Iouis? 
  Dicam insigne, recens, adhuc 
indictum ore alio. Non secus in iugis 
  exsomnis stupet Euhias, 
Hebrum prospiciens et niue candidam     
  Thracen ac pede barbaro 
lustratam Rhodopen, ut mihi deuio 
  ripas et uacuum nemus 
mirari libet. O Naiadum potens 
  Baccharumque ualentium     
proceras manibus uertere fraxinos, 
  nil paruum aut humili modo, 
nil mortale loquar. Dulce periculum est, 
  o Lenaee, sequi deum 
cingentem uiridi tempora pampino.     

 

 

 

 

 

Vixi puellis nuper idoneus 
et militaui non sine gloria; 
  nunc arma defunctumque bello 
  barbiton hic paries habebit,

 

 

laeuom marinae qui Veneris latus     
custodit. Hic, hic ponite lucida 
  funalia et uectis et arcus 
  oppositis foribus minacis.

 

 

O quae beatum diua tenes Cyprum et 
Memphin carentem Sithonia niue     
  regina, sublimi flagello 
  tange Chloen semel arrogantem.

 

 

 

 

 

Impios parrae recinentis omen 
ducat et praegnans canis aut ab agro 
raua decurrens lupa Lanuuino 
  fetaque uolpes;

 

 

umpat et serpens iter institutum,      
si per obliquom similis sagittae 
terruit mannos: ego cui timebo 
  prouidus auspex,

 

 

antequam stantis repetat paludes 
imbrium diuina auis inminentum,     
oscinem coruum prece suscitabo 
  solis ab ortu.

 

 

Sis licet felix, ubicumque mauis, 
et memor nostri, Galatea, uiuas, 
teque nec laeuus uetet ire picus     
  nec uaga cornix.

 

 

Sed uides quanto trepidet tumultu 
pronus Orion? Ego quid sit ater 
Hadriae noui sinus et quid albus 
  peccet Iapyx.     

 

 

Hostium uxores puerique caecos 
sentiant motus orientis Austri et 
aequoris nigri fremitum et trementis 
  uerbere ripas.

 

 

Sic et Europe niueum doloso     
credidit tauro latus et scatentem 
beluis pontum mediasque fraudes 
  palluit audax.

 

 

Nuper in pratis studiosa florum et 
debitae Nymphis opifex coronae     
nocte sublustri nihil astra praeter 
  uidit et undas.

 

 

Quae simul centum tetigit potentem 
oppidis Creten: 'Pater, o relictum 
filiae nomen pietasque' dixit     
  'uicta furore!

 

 

Vnde quo ueni? Leuis una mors est 
uirginum culpae. Vigilansne ploro 
turpe commissum an uitiis carentem 
  ludit imago     

 

 

uana quae porta fugiens eburna 
somnium ducit? Meliusne fluctus 
ire per longos fuit an recentis 
  carpere flores?

 

 

Si quis infamen mihi nunc iuuencum     
dedat iratae, lacerare ferro et 
frangere enitar modo multum amati 
  cornua monstri.

 

 

Impudens liqui patrios Penates, 
impudens Orcum moror. O deorum     
si quis haec audis, utinam inter errem 
  nuda leones.

 

 

Antequam turpis macies decentis 
occupet malas teneraeque sucus 
defluat praedae, speciosa quaero     
  pascere tigris.

 

 

Vilis Europe, pater urget absens: 
quid mori cessas? Potes hac ab orno 
pendulum zona bene te secuta 
  laedere collum.     

 

 

Siue te rupes et acuta leto 
saxa delectant, age te procellae 
crede ueloci, nisi erile mauis 
  carpere pensum

 

 

regius sanguis dominaeque tradi     
barbarae paelex.' Aderat querenti 
perfidum ridens Venus et remisso 
  filius arcu.

 

 

Mox, ubi lusit satis: 'Abstineto' 
dixit 'irarum calidaeque rixae,     
cum tibi inuisus laceranda reddet 
  cornua taurus.

 

 

Vxor inuicti Iouis esse nescis. 
Mitte singultus, bene ferre magnam 
disce fortunam; tua sectus orbis     
  nomina ducet'.

 

 

 

 

 

  Festo quid potius die 
Neptuni faciam? Prome reconditum, 
  Lyde, strenua Caecubum 
munitaeque adhibe uim sapientiae. 
  Inclinare meridiem     
sentis ac, ueluti stet uolucris dies, 
  parcis deripere horreo 
cessantem Bibuli consulis amphoram? 
  Nos cantabimus inuicem 
Neptunum et uiridis Nereidum comas,     
  tu curua recines lyra 
Latonam et celeris spicula Cynthiae; 
  summo carmine, quae Cnidon 
fulgentisque tenet Cycladas et Paphum 
  iunctis uisit oloribus; 
dicetur merita Nox quoque nenia.     

 

 

 

 

 

Tyrrhena regum progenies, tibi 
non ante uerso lene merum cado 
  cum flore, Maecenas, rosarum et 
  pressa tuis balanus capillis

 

 

amdudum apud me est: eripe te morae      
nec semper udum Tibur et Aefulae 
  decliue contempleris aruom et 
  Telegoni iuga parricidae.

 

 

Fastidiosam desere copiam et 
molem propinquam nubibus arduis,     
  omitte mirari beatae 
  fumum et opes strepitumque Romae.

 

 

Plerumque gratae diuitibus uices 
mundaeque paruo sub lare pauperum 
  cenae sine aulaeis et ostro     
  sollicitam explicuere frontem.

 

 

Iam clarus occultum Andromedae pater 
ostendit ignem, iam Procyon furit 
  et stella uesani Leonis 
  sole dies referente siccos;     

 

 

iam pastor umbras cum grege languido 
riuomque fessus quaerit et horridi 
  dumeta Siluani caretque 
  ripa uagis taciturna uentis.

 

 

Tu ciuitatem quis deceat status     
curas et urbi sollicitus times 
  quid Seres et regnata Cyro 
  Bactra parent Tanaisque discors.

 

 

Prudens futuri temporis exitum 
caliginosa nocte premit deus     
  ridetque, si mortalis ultra 
  fas trepidat. Quod adest memento

 

 

componere aequus; cetera fluminis 
ritu feruntur, nunc medio aequore 
  cum pace delabentis Etruscum     
  in mare, nunc lapides adesos

 

 

stirpisque raptas et pecus et domos 
uolentis una, non sine montium 
  clamore uicinaeque siluae, 
  cum fera diluuies quietos     

 

 

inritat amnis. Ille potens sui 
laetusque deget cui licet in diem 
  dixisse: 'Vixi': cras uel atra 
  nube polum Pater occupato

 

 

uel sole puro; non tamen inritum,     
quodcumque retro est, efficiet neque 
  diffinget infectumque reddet 
  quod fugiens semel hora uexit.

 

 

Fortuna saeuo laeta negotio et 
ludum insolentem ludere pertinax     
  transmutat incertos honores, 
  nunc mihi, nunc alii benigna.

 

 

Laudo manentem; si celeris quatit 
pinnas, resigno quae dedit et mea 
  uirtute me inuoluo probamque     
  pauperiem sine dote quaero.

 

 

Non est meum, si mugiat Africis 
malus procellis, ad miseras preces 
  decurrere et uotis pacisci, 
  ne Cypriae Tyriaeque merces     

 

 

addant auaro diuitias mari; 
tunc me biremis praesidio scaphae 
  tutum per Aegaeos tumultus 
  aura feret geminusque Pollux.

 

 

 

 

 

Exegi monumentum aere perennius 
regalique situ pyramidum altius, 
quod non imber edax, non Aquilo inpotens 
possit diruere aut innumerabilis 
annorum series et fuga temporum.     
Non omnis moriar multaque pars mei 
uitabit Libitinam; usque ego postera 
crescam laude recens, dum Capitolium 
scandet cum tacita uirgine pontifex. 
Dicar, qua uiolens obstrepit Aufidus     
et qua pauper aquae Daunus agrestium 
regnauit populorum, ex humili potens 
princeps Aeolium carmen ad Italos 
deduxisse modos. Sume superbiam 
quaesitam meritis et mihi Delphica     
lauro cinge uolens, Melpomene, comam.
 

 
