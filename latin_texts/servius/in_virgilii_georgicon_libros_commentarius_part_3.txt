te quoque magna pales invocat deam pabuli dicturus de animalibus, sicut de frumentis dicturus et vitibus Cererem invocavit et Liberum. sane non est mirandum, usum esse eum prooemio, sicut est usus in primo: nam aliud quodammodo inchoaturus est carmen, pastorale scilicet, post completum georgicum. deinde etiamsi unum sit, scimus concessum esse scribentibus, ut iteratione prooemii legentum reficiant interdum laborem: nam et Livius frequenter innovat principia, ut "incensa a Gallis urbe", ut "completis consulibus", et Cicero in Verrinis, qui in frumentaria conciliavit auditorum animos iteratione principii, ut "omnes qui alterum iudices nullis impulsi inimicitiis". Pales autem, ut diximus, dea est pabuli: quam alii Vestam, alii matrem deum volunt. hanc Vergilius genere feminino appellat, alii, inter quos Varro, masculino, ut 'hic Pales'. huic sacra solvuntur xi. K#1123. Maiarum die, quae Palilia vocantur.
pastor ab amphryso Amphrysus fluvius est Thessaliae, circa quem Apollo, spoliatus divinitate ob occisos Cyclopas, Admeto regi pavisse armenta dicitur: unde eum nunc invocat. qui Nomius  vocatur vel ἀπὸ τῆς νομῆς, id est a pascuis, vel ἀπὸ τῶν νόμων, id est a lege chordarum. silvae amnesque lycaei κατ' ἐξοχὴν montem Arcadiae posuit, vel quia pecorosa est, vel quia Pan illic est rusticum numen. 'Lycaei' genetivus est singularis.
cetera quae vacvas t. c. m. hoc est fabulae, quae delectationi esse poterant, et occupare mentes curis solutas, iam descriptae a multis in omnium ore versantur. et aliter: legitur et 'carmine', et ut puto, rectius: non enim dicit 'cetera carmina' iam vulgata, sed 'cetera omnia' absolute, id est ceterae omnes res vulgatae.
quis aut eurysthea durum Eurystheus rex fuit Graeciae, Persei genus, qui Iunonis instinctu imperabat Herculi, ut varia monstra superaret, quibus posset perire: unde eum durum appellavit, qui potuit ad complendum odium novercale sufficere. 'durum' dura imperantem.
inlaudati nescit busiridis a. Busiris rex fuit Aegypti: qui cum susceptos hospites immolaret, ab Hercule interemptus est, cum etiam eum voluisset occidere. huius laudem scripsit Isocrates: unde 'inlaudati' participium est pro nomine, ut sit inlaudabilis, non qui laudatus non sit, sed qui laudari non meruerit, ut est illud in septimo "dives inaccessos ubi Solis filia lucos" pro 'inaccessibiles', non ad quos nullus accessit, sed ad quos nullus accedere debeat. et aliter: Busiris, Aegypti rex, omnibus annis Iovi hospites immolabat: nam per octo annos sterilitate Aegypto laborante, Pygmalion Cyprius finem futurum non ait, nisi sanguine hospitis litatum fuisset. primus autem Thyestes alienigena immolatus originem sacrificio dedit. alii sic: Busiris, Neptuni filius, rex Aegypti: qui cum Iovi hospites immolaret, pari exemplo mactatus est ab Hercule, ipsum quoque ausus aris admovere.
cui non dictus hylas puer id est a quo: Horatius "scriberis Vario fortis" pro 'a Vario'. Hylas autem socius Herculis fuit, qui aquatum profectus, raptus est a nymphis in Mysia.  latonia delos in qua Latona enixa est Apollinem et Dianam: quam insulam ante vagam Apollo, ut in tertio legimus, "Mycono e celsa Gyaroque revinxit", ubi fabulam plenius diximus.
hippodameque graeca, quae in η exeunt, plerumque ipsum η in 'ia' solvunt, ut Hippodame Hippodamia, Penelope Penelopia. fabula talis est: Hippodame filia fuit Oenomai, regis Elidis et Pisarum. hic equos habuit velocissimos, utpote ventorum flatu creatos. qui procos filiae multos necavit, sub hac condicione provocatos ad curule certamen, ut aut victus traderet filiam, aut victos necaret. postea cum Pelopem amasset Hippodamia, corrupit Myrtilum, aurigam patris, primi coitus pactione. qui factis cereis axibus cum, victore Pelope, a puella promissum posceret praemium, ab eius marito praecipitatus in mare est, cui nomen inposuit: nam ab eo Myrtoum dicitur pelagus. umeroque pelops insignis eburno Tantalus, pater Pelopis, volens deorum temptare divinitatem, invitatis filium suum epulandum adposuit. a quo omnes dii abstinuerunt, excepta Cerere, quae bracchium eius consumpsit. postea dii, punito Tantalo, cum voluissent eius filium revocare ab inferis, Ceres ei eburneum bracchium restituit. quod ideo fingitur, quia Ceres ipsa est terra, quae corpora universa consumit, ossa tantum reservans.
acer eqvis fortis, victor enim Oenomai. temptanda via ratio ineunda. me quoque p. t. h. sicut se alii sustulerunt carminis merito.
victor effector propositi: sic paulo post "illi victor ego".
primus ego in patriam quod ante ipsum nullus Mantuanus fuit poeta: vel quia nullus exinde talis emersit. modo tantummodo.
aonio v. Boeotio. Heliconia ipsa est Boeotia, in qua est Helicon mons, musis dicatus. et aliter: 'Aonio' Boeotio, quod ibi primi Aones fuerunt.
idumaeas palmas abundantes, quantae sunt apud Idumen, civitatem Phoenices: Lucanus "et arbusto palmarum dives Idume". et aliter: Idumaei gens est Syriae. quidam Idumaeas palmas ab Idyma, quae est urbs Lydiae palmarum ferax, dictas volunt. plerique Idumam Syriae Iudaeae civitatem tradunt.
et viridi in campo templum hic est campus, de quo ait "et qualem infelix amisit Mantua campum".
in medio mihi caesar erit t. q. t. id est ipsi templum dabo. et verbo usus est pontificali: nam qui templum dicabat, postem tenens dare se dicebat numini, quod ab illo necesse fuerat iam teneri et ab humano iure discedere. quod autem dicit 'in medio', eius templum fore significat: nam ei semper sacratus numini locus est, cuius simulacrum in medio collocatur; alia enim tantum ad ornatum pertinent. tenebit 'tenebit' pro 'possidebit'.
illi victor ego compos voti aut laetus animi. tyrio conspectus in o. 'conspectus' conspicuus in habitu pontificis, cuius se officium dicit in templi consecratione sumpturum.
centum quadriiugos a. a. f. c. id est unius diei exhibebo circenses, quia, ut Varro dicit in libris de gente populi Romani, olim xxv. missus fiebant. sed vicesimus quintus dicebatur aerarius, eo quod de collatione populi exhibebatur: qui desiit esse, postquam conferendae pecuniae est consuetudo sublata: unde hodieque permansit, ut ultimus missus appelletur aerarius. ergo 'centum cur rus' secundum antiquitatem dixit, sicut etiam 'ad flumina'. olim enim in litore fluminis circenses agebantur, in altero latere positis gladiis, ut ab utraque parte esset ignaviae praesens periculum: unde et circenses dicti sunt, quia exhibebantur in circuitu ensibus positis; licet alii a circumeundo dicant circenses vocari.
cuncta mihi in honorem meum. et hoc dicit: ex aliis agonibus ad me certatorum multitudo conveniet. per Alpheum autem Iovis Olympici agonem significat: nam Alpheus fluvius est Elidis, quae civitas iuxta Pisas est, in qua colitur Olympicus Iuppiter. lucosque molorchi id est silvam Nemeam, in qua celebratur agon in honorem Archemori. Molorchus autem pastor fuit, qui Herculem, venientem ad occidendum Nemeaeum leonem, suscepit hospitio. et aliter: Alpheus fluvius Elidis. eos autem ludos accipimus per Alpheum, qui Olympiaci dicuntur; per lucos Molorchi eos, qui Nemea, ubi Molorchus rex Herculem ad Nemeum leonem tendentem recepit hospitio. linquens participium instantis pro praeterito.
crudo caestv duro, ut "seu crudo fidit pugnam committere caestu".
tonsae olivae minutis foliis compositae, ut "tonsisque ferunt mantelia villis". habiturum se autem coronam tonsilem dicit. et aliter: 'tonsae' compositae, ut Cicero "cum saltatrice tonsa".
vel scaena ut versis d. f. apud maiores theatri gradus tantum fuerunt, nam scaena de lignis ad tempus fiebat: unde hodieque consuetudo permansit, ut componantur pegmata a ludorum  theatralium editoribus. scaena autem quae fiebat, aut versilis erat aut ductilis: versilis tunc erat, cum subito tota machinis quibusdam convertebatur et aliam picturae faciem ostendebat; ductilis tunc, cum tractis tabulatis hac atque illac species picturae nudabatur interior: unde perite utrumque tetigit dicens 'versis discedat frontibus', singula singulis complectens sermonibus. quod Varro et Suetonius commemorant.
purpurea intexti tollant aulaea britanni hoc secundum historiam est locutus. nam Augustus postquam vicit Britanniam, plurimos de captivis, quos adduxerat, donavit ad officia theatralia. dedit etiam aulaea, id est velamina, in quibus depinxerat victorias suas et quemadmodum Britanni, ab eo donati, eadem vela portarent, quae re vera portare consueverant: quam rem mira expressit ambiguitate, dicens 'intexti tollant'; nam in velis ipsi erant picti, qui eadem vela portabant. aulaea autem dicta sunt ab aula Attali regis, in qua primum inventa sunt vela ingentia, postquam is populum Romanum scripsit heredem.
solidoque elephanto ebore integro, non sectili.
gangaridum faciam Gangaridae populi sunt inter Indos et Assyrios, habitantes circa Gangen fluvium, unde etiam Gangaridae dicti sunt. hoc vicit Augustus, unde est "inbellem avertis Romanis arcibus Indum". 'Gangaridum' vero pro 'Gangaridarum' posuit, quia 'hic Gangarida' facit. quod autem ait 'victorisque arma Quirini', non est contrarium: nam, ut etiam in primo Aeneidis diximus, Suetonius Tranquillus hoc de Augusto commemorat, quodam tempore tres partes populi, consentiente senatu, obtulisse ei tria nomina, Quirini, Augusti, Caesaris. ille ne unum eligendo alias offenderet partes, primo Quirinus est dictus, inde Caesar, post in nomine permansit Augusti: unde eum Vergilius omnibus istis appellat nominibus; nam Quirinum Romulum accipere non possumus, quia Gangaridas penitus ignoravit. et aliter: id est Indorum a Gange fluvio.
undantem bello quasi non undas, sed bella portantem, propter Antonii et Cleopatrae gravissimum proelium. magnumque fluentem pro 'magne', ut "torvumque repente clamat".
ac navali surgentes aere columnas columnas dicit, quae in honore Augusti et Agrippae rostratae constitutae sunt. Augustus victor totius Aegypti, quam Caesar pro parte superaverat, multa de navali certamine sustulit rostra, quibus conflatis quattuor effecit columnas, quae postea a Domitiano in Capitolio sunt locatae, quas hodieque conspicimus: unde ait 'navali surgentes aere columnas'. nam rostratas Duilius posuit, victis Poenis navali certamine, e quibus unam in rostris, alteram ante circum videmus a parte ianuarum.
niphaten Niphates et fluvius est et mons, ut "et Cimini cum monte lacum". per Niphaten autem populos iuxta habitantes accipimus: nam nec fluvius umquam nec mons potest pelli.
fidentemque fuga parthum tunc enim melius iaculantur sagittas.
rapta tropaea raptim et sine labore quaesita. diverso autem ex hoste orientis et occidentis accipimus—unde et ait 'utroque ab litore'—: orientis propter Gangaridarum, occidentis propter Britannorum triumphum. et aliter: dicendo 'rapta' celeritatem victoriae ostendit: 'utroque' autem 'ab litore', id est Oceani orientalis et occidentalis, ut sit de Aegypto (et) Cantabris, vel de India et Britannia.
stabunt et parii l. s. s. in templo Caesaris maiorum eius se statuas dicit esse positurum, quas commendat et a pretioso marmore et ab arte, dicens 'spirantia signa': sic alibi "vivos ducent de marmore vultus" item "Pariusve lapis circumdatur auro".
assaraci proles d. a. i. g. ponam, inquit, eorum statuas qui a Iove usque ad Assaracum et ab Assaraco usque ad Augustum originem ducunt. Assaracus autem avus Anchisae, pater Capyis  fuit. et aliter: ex Iove et Electra, Atlantis filia, nascitur Dardanus, ex quo Erichthonius, cuius Trous, cuius Assaracus, cuius Laomedon et Capys. et Laomedontis Priamus, eius Hector et ceteri; at Capyis Anchises, cuius Aeneas, cuius Iulus, a quo Iulia gens stemmate descendit ad Caesarem. alii sic: per Assaracum Troianos dicit; nam Assaracus avus Anchisae: Ennius "Assaraco natus Capys optimus, isque pium ex se Anchisen generat". ergo 'Assaraci (proles') Iulia familia, (quae) usque ad Augustum pervenit.
trosque parens Troianorum rex, Ganymedis pater, a quo Troia nominata est. troiae cynthius auctor vel Apollinem dicit propter muros: vel Cynthium, regem Troiae, quem in Troicis suis Nero commemorat. et aliter: 'Cynthius' Apollo a Cyntho Deli monte. et utrum quia oraculo eius condita est Troia, an quia muros ipse aedificavit, dictus Troiae auctor?
invidia infelix quae invidentes efficit infelices. dicit autem se talia scripturum vel facturum, ut magnitudine sui mereantur invidiam: ipsam tamen invidiam nihil esse nocituram timore poenarum. amnem severum tristem. contra Terentius "tristis severitas inest in vultu atque in verbis fides".
tortosque ixionis a. quibus religatus ad rotam est, postquam inlicitos Iunonis petivit amplexus.
et non exuperabile saxum quod contra montem Sisyphus volvit. et 'non exuperabile' dixit non quod superari non potest, sed quod exuperare non valet summum montis cacumen.
interea dryadum s. s. q. s. i. donec laudandi Caesaris tempus adveniat, interim georgica scribo. 'sequamur' pro 'persequamur'. 'intactos' autem ait 'saltus', quod ante ipsum nullus latine carmen georgicum scripsit.
te sine nil altum mens inchoat ac si diceret: non meo ingenio, sed tuo fretus imperio ad hoc carmen accessi.
vocat ingenti c. c. hortantur nos ad scribendum illi montes, qui animalibus sunt referti. Cithaeron autem pars Parnasi. Cithaeron mons Boeotiae, Taygetus mons Laconicae, Epidaurus civitas Peloponnensium, Asclepio sacrata.
taygetique canes Lacones: nam Taygeta civitas est Laconicae. et hoc ideo, quia dicturus est "nec tibi cura canum fuerit postrema". epidaurus Epiri civitas equis nobilis.
vox ingeminata remugit duplicata per echo: alibi "non canimus surdis, respondent omnia silvae".
mox tamen id est postquam georgica scripsero. et 'ardentis pugnas' legendum est: nam male quidam 'ardentis Caesaris' accipiunt, ut 'is' communis sit syllaba. et aliter: ('ardentis accingar dicere pugnas') hic distingue, ut Aeneida significasse videatur, quia una Actiaca pugna Octaviani Caesaris fuit.
tithoni prima quot a. a. o. c. id est tua facta tot annis celebrabuntur, quot anni sunt a te usque ad mundi principium. et modo Tithonum pro Sole posuit, id est pro Titane: nam Tithonus frater Laomedontis fuit, quem proeliantem Aurora dilexit et rapuit; a quo usque ad Caesarem non valde multum tempus est. et aliter: ab infinito infinitum, quia Tithoni origo non potest comprehendi. et satis in Caesarem blande.
sev quis olympiacae miratus p. p. dicturus est de armentis et gregibus. armenta autem sunt equorum et boum, quod haec animalia apta sunt armis, ut scutis boum coria, equi proelio; greges vero capellarum et ovium sunt: ipse paulo post "hoc satis armentis: superat pars altera curae, lanigeros agitare greges hirtasque capellas". haec tamen, armenta et greges, sciendum quia plerumque confundit auctoritas. olympiacae  miratus praemia p. studiosus curulis certaminis, quod geritur apud Pisas in honorem Iovis Olympici.
praecipue matrum magis matrum, per quod ostenditur, etiam patrum corpora esse requirenda. torvae forma bovis paulo post "et faciem tauro propior", id est tauro similis. et aliter: 'turpe' autem 'caput' amplum atque magnum ac per hoc terribile. 'torvae' terribilis.
turpe caput magnum, ut "turpes pascit sub gurgite phocas". plurima cervix longa, ut "cum se nux plurima silvis induet in florem".
crurum tenus usque ad crura. et modo 'tenus' adverbium est: nam si esset praepositio, ablativo cohaereret. palearia autem sunt pelles dependentes ex gutture. et aliter: unde et paleae, quae collum amplectuntur. et ea pars anuli, quae gemmam cohibet, propter similitudinem palea dicitur: Cicero de officiis tertio "cum paleam eius anuli ad palmam converteret, a nullo videbatur". hic autem 'crurum tenus' genetivo suo apposuit, alibi ablativo, ut "pube tenus". Modestus 'tenus' pro 'fine' accipit, ut Sallustius "fine inguinum ingrediuntur mare".
et camuris h. s. c. a. 'camuris' id est curvis, unde et camerae appellantur. praecipit autem aures et magnas et hirsutas esse debere. et aliter: camuri boves sunt, qui conversa introrsus cornua habent; quibus contrarii patuli, qui cornua diversa habent: laevi, quorum cornua terram spectant; his contrarii licini, qui cornua sursum versum reflexa habent.
nec mihi displiceat litotes figura, id est valde placeat, ut "munera nec sperno". et aliter: ('maculis et albo') divise pro 'albis maculis'. an potius absolute 'albo' dixit, proinde ac si diceret albitatem, ut est illud "sparsis etiam nunc pellibus albo".
faciem tauro propior imaginem, similitudinem totam.
lucinam iustosque pati hymenaeos hysteroproteron: ante enim est Hymenaeus, post Lucina consequitur. et aliter: Lucina dicta Iuno eo quod lucem nascentibus praestare dicatur: sic Terentius "Iuno Lucina fer opem, serva me obsecro". item hysteroproteron est 'desinit ante decem, post quattuor incipit annos': ante enim incipit, sic desinit.
cetera aetas scilicet, quae est vel ante quartum vel post decimum annum. et bene ostendit, per haec tempora posse quidem armentis, sed inutilem provenire feturam.
superat gregibus d. l. i. dum suppetit. et dicit iuvenali aetate eas debere concumbere, quia cito deficiunt, et quia tempora meliora depereunt.
pecvaria ab eo, quod est 'pecuare', venit: nam "pecua", ut ait in Pompeiana Cicero, ab eo, quod est 'pecu', venit, ut 'genu genua'. et aliter: 'pecuaria' non loca, sed ipsa pecora dixit, ut alibi idem usurpavit 'aestiva' pro pecoribus, quae in aestivis agunt "nec singula morbi corpora corripiunt, sed tota aestiva repente".
suffice prolem subministra: unde etiam suffectos consules dicimus.
miseris mortalibus aevi prima fugit ista sententia non solum ad animalia pertinet, sed generaliter ad omnia.
subeunt morbi t. q. s. naturalem ordinem tenuit, dicens advenire morbum, senectutem, mortem.
inclementia inexorabilitas et duritia.
semper enim refice vacat 'enim'. sane dicit ante subveniendum esse, ut antequam pereant, reparentur armenta.
subolem armento sortire subministra, substitue. et est  hoc verbum iudiciorum: nam subsortiti dicuntur iudices, qui occupatorum funguntur officio. et aliter: quasi subsortire et subice. an potius 'sortire' pro 'elige et iunge', ut uxorem sortiri dicimus.
idem dilectus eqvino ut habeat matres optimas. in spem statues s. g. id est quos vis admissarios fieri. notanda sane exquisita varietas; nam in bubus matres ante descripsit, in equis admissarios ante commemorat.
a teneris impende l. deest 'in eos'.
altius ingreditur cum exultatione quadam incedit. mollia crura reponit Ennius de gruibus "perque fabam repunt et mollia crura reponunt".
primus et ire viam matris praeire vestigia.
ignoto ponti per quem numquam transierat.
argutum breve.
luxuriatque toris animosum pectus 'animosum' nodosum et eminens pulpis.
spadices quos phoeniciatos vocant pressos, myrteos. glauci autem sunt felineis oculis, id est quodam splendore perfusis. color deterrimus albis atqui alibi ait "qui candore nives anteirent c. a." sed aliud est candidum esse, id est quadam nitenti luce perfusum; aliud album, quod pallori constat esse vicinum. 'gilvus' autem est melinus color. multi ita legunt 'albis  et gilvo', ut non album vel gilvum, sed albogilvum vituperet. quod falsum est. quod si singuli colores vituperandi sunt, quanto magis mixtus uterque, id est albogilvus? et aliter: et gilvo spadix phoenicius est, quales sunt fructus palmarum, neque satis diluti coloris, neque nimium pressi. 'glaucus' autem caeruleus est color, id est subviridis albo mixtus et quasi clarior. nam ille sine dubio displicet, qui ex albo et gilvo constat, ut sit unum 'albis et gilvo': aliqui repugnant illi "qui candore nives anteirent, cursibus auras" et "bigis it Turnus in albis".
tremit artus figurate pro 'artubus tremit'.
volvit sub naribus ignem flatu indicat magnanimitatem suam.
duplex spina aut re vera duplex, aut lata, ut "duplicem gemmis auroque coronam", item "et duplici aptantur dentalia dorso".
amyclaei domitus pollucis habenis cyllarus atqui Castor equorum domitor fuit. sed fratrem pro fratre posuit poetica licentia, ut "quas illi Philomela dapes" pro 'Progne', item "revocato a sanguine Teucri" pro 'Dardani': aut certe ideo Pollucem pro Castore posuit, quia ambo licenter et Polluces et Castores vocantur; nam et ludi et templum et stellae Castorum nominantur. et aliter: Amyclae civitas Laconicae. Xanthum autem (dicit) et Cyllarum equos, quos Neptunus Iunoni dono dedit, illa Castori et Polluci, ut poetae graeculi fabulantur.
martis eqvi biiuges Δεῖμος et Φόβος. currus achillis dixit pro equis. hi sunt Baliarchus et Xanthus.
coniugis aduentv pernix saturnus dum cum amata Philyra Saturnus coiret, Ops eius uxor advenit. cuius praesentiam  veritus, se in equum convertit, qualem potuit numen imitari. exinde natus est Chiron, dimidia parte homo, dimidia equus. sane 'Ops' cum de uxore Saturni dicimus, 'O' corripitur, ut 'Ops Opis'; cum vero de nympha dicimus 'Opis', longa est 'O', ut "Opis ad aetherium pinnis aufertur Olympum". 'pernix' autem ad equum refertur; nam Saturni stella tardissima est. et aliter: Saturnus cum Philyram, Oceani filiam, in Thessalia adamasset et cum ea coiret, adventante uxore se in equum, illam in equam convertit, atque ita uterque opprobrium effugerunt. hinc natus est Chiron centaurus. quidam Philyram in florem conversam dicunt vel in arborem, unde liber philyrinus dicitur, quo coronae illigantur. 'pernix' autem ad equum refertur; nam tardissimus est Saturnus.
pelion montem Thessaliae, in quo Chiron habitavit.
hunc quoque licet bonum et tot signis probatum. morbo gravis aut i. s. a. duo sunt, quibus minuuntur corporis vires, senectus et morbus: unde mire utrumque conplexus est.
abde domo in domo; nam si adverbialiter vellet loqui, 'domi' diceret: tale est illud in quarto "non Libyae, non Tyro". nec turpi ignosce senectae Cicero in maiore Catone et laudat et vituperat senectutem. unde dupliciter hunc locum intellegimus: aut 'nec ignosce turpi senectae', aut 'non turpi senectae ignosce', id est abde et ignosce senectae, quae turpis non est, quia per naturam venit.
ad proelia id coitum: alibi "nocturnaque bella". et aliter: bene 'si quando', quia senex (id est) raro. et 'proelia' pro coitu dixit.
animos aevumque notabis praecipue ante omnia aetatem et magnanimitatem requires, post cetera, id est parentes et studium.
hinc alias artes 'artes' hic virtutes. et 'prolem parentum' nove posuit: est enim proprie liberorum, ut "geminam partu dabit Ilia prolem".
et quis cuique dolor victo quae gloria palmae vult probare, moveri equos vel amissione vel adquisitione victoriae; nam eo tendit sequens iste decursus: unde est paulo post "tantus amor laudum, tantae est victoria curae". Lucanus "quantum clamore iuvatur Eleus sonipes".
effusi carcere currus usurpative pro carceribus, qui ab arcendo dicti sunt: nam carcer est custodia noxiorum.
ivuenum aurigarum, vel spectantium. haurit ferit, ut "latus haurit apertum".
verbere torto frequenti scilicet iteratione.
fervidus axis alibi "frenaque ferventesque rotas": nam tam rotae, quam axis cursu calescunt.
primus erichthonius currus et quattvor a. i. e. Vulcanus impetrato a Iove Minervae coniugio, illa reluctante, effectum libidinis proiecit in terram. inde natus est puer draconteis pedibus, qui appellatus est Erichthonius, quasi de terra et lite procreatus: nam ἔρις est lis, χθὼν terra. hic ad tegendam pedum foeditatem iunctis equis usus est curru, quo tegeret sui corporis turpitudinem. et aliter: Varro in libro, qui Admirabilium inscribitur, Erichthonium ait primum quattuor iunxisse equos ludis, qui Panathenaea appellantur. de hoc Erichthonio alibi satis dictum. qui anguinis pedibus fuisse memoratur.
rapidus velox. victor propositi sui effector.
frena pelethronii lapithae g. d. Pelethronium oppidum est Thessaliae, ubi primum domandorum equorum repertus est usus. nam cum quidam Thessalus rex, bubus oestro exagitatis, satellites suos ad eos revocandos ire iussisset illique cursu non sufficerent, ascenderunt equos et eorum velocitate boves secuti, eos  stimulis ad tecta revocarunt. sed hi visi, aut cum irent velociter, aut cum eorum equi circa flumen Peneon potarent capitibus inclinatis, locum fabulae dederunt, ut Centauri esse crederentur, qui dicti sunt Centauri ἀπὸ τοῦ κεντᾷν τοὺς ταύρους. alii dicunt Centaurorum fabulam esse confictam ad exprimendam humanae vitae velocitatem, quia equum constat esse velocissimum. bene autem 'Pelethronii' addidit, quia sunt et alii Lapithae. et aliter: Pelethronios Lapithas ideo appellavit, quia sunt Thessali. Pelethronium antrum est, ubi Achillem Chiron erudivit. alii Pelethronium regem Lapitharum volunt. gyrosque dedere pro 'docuere': aliter enim 'frena dedere' et aliter 'gyros'. et est syllepsis, cum aliquid assumitur, quod dictum supra non est.
eqvitem equum: pro equo rectorem posuit. et aliter: hic 'equitem' sine dubio equum dicit, maxime cum inferat 'insultare solo': Ennius annalium septimo "denique vi magna quadrupes eques atque elephanti proiciunt sese". et sub armis id est insidente armato.
gressus glomerare ut cum disciplina incedat.
durus uterque labor et sub iugum mittere, et sub femur.
quamvis saepe fuga v. i. e. h. ordo est: quamvis sit saepe victor, quamvis nobili genere procreatus, tamen a magistris aetas est magnanimitasque requirenda: quae si non fuerint, illa nihil prosunt.
et patriam epirum referat * * * non enim potest unus equus duas patrias habere. et 'referat', sicut ibi positum "et salis occultum referunt in lacte saporem" et "qui te tamen ore referret".
neptunique i. d. o. g. ab equo Neptuni, qui natus est tridentis percussione. et aliter: Neptunus etiam parens quorundam  equorum fertur, ut Pegasi ex Medusa et Arionis ex Cerere, cuius † odorinium Adrastus habuit.
his animaduersis moribus et aetate deprehensis. instant sub tempus coeundi scilicet, quo eis cura maior adhibetur.
denso pingvi non laxo, quod quibusdam potionibus per fraudem agasones facere consuerunt: unde ait 'denso', id est viribus pleno. sane 'pingue' generis est neutri: et ita in omnibus idoneis invenitur; nam nec 'pinguedo' nec 'pinguetudo' latinum est. et aliter: ('pingue') absolute posuit, ut est illud Lucretianum "hic pecudes fessae pingui".
quem legere ducem et pecori dixere maritum 'dixere maritum' pro 'designaverunt': Cicero de re publica sic "dictatore L. Quinctio dicto"; sed et Horatius "quem Venus arbitrum dicet bibendi" pro 'designabit'.
pubentesque secant h. adultas, maturiores, quibus robur adquiritur.
blando labori periphrasis coitus. et aliter: mire blandum laborem coitum dixit, quod sit cum voluptate.
ieiunia infirmitatem venientem ex inedia. et aliter: 'ieiunia' pro macie.
ipsa autem macie tenvant armenta ut "fontesque negant et frondibus arcent".
iam nota voluptas sollicitat dicendo 'nota' per transitum tetigit rem ab aliis diligenter expressam: nam equae pullae cum primum coeunt, si macrae sunt, et debilitantur et debiles creant, post primum autem partum tenues esse debent. et aliter: 'primos concubitus' anni redeuntis accipiendum: alioquin contrarium videbitur quod infert 'iam nota voluptas'. ergo 'primos' poetice pro 'primum'. quidam notam voluptatem non coitum, sed desiderium accipi volunt.
frondesque negant e. f. a. contra illud "florentesque secant herbas fluviosque ministrant".
cum graviter tunsis gemit area frugibus hoc est die medio. hoc autem ad exprimendum diei tempus est positum, non quod equae aestatis tempore coeant. et aliter: 'tusis' quae tunduntur: non enim cum tusae sunt, sed cum tunduntur, (gemit area.) nec 'graviter tusis', (sed) 'graviter gemit'. et 'tusis' sine 'n' littera legendum.
nimio ne luxv nimio pingui. et bene rem turpem aperte a Lucretio tractatam vitavit translationibus, quas omnes ab agricultura traxit, ut 'luxu' propter luxuriam segetum.
genitali arvo pro muliebri folliculo, quem vulvam vocant, ut etiam Plinius docet: nam ante folliculus dicebatur. sulcos oblimet claudat meatus. et hoc similiter per translationem dixit: nam legimus supra "et obducto late tenet omnia limo". et aliter: Lucretius "ne oblimet" pro 'obturet' et 'obcludat'. alibi 'oblimet' terat, perdat: Horatius "rem patris oblimare malum est ubicumque".
sitiens venerem quare 'sitiens'? solvit quaestionem * * * alii dictum volunt 'sitiens' libidinis plena.
rursus cura patrum cadere 'rursus' hic pro 'contra' significat.
exactis gravidae cum mensibus errant vicinis partui: tunc enim diligentius tractandae sunt, ne abigant.
non illas gravibus 'gravibus' aut epitheton est plaustrorum, aut 'gravibus' onustis dixit. sed poetice 'plaustris iuga ducere', non 'iugis plaustra'.
saltv superare viam sit passus quod solet fieri, cum pascunt pedibus inpeditis.
carpere prata fuga fluvios innare r. hoc dicit: innatent fluvios, sed non rapaces: nam infra ait 'saltibus in vacuis pascant et plena secundum flumina'.
vacvis magnis. plena flumina ne inclinentur ad potum. et aliter hic 'saltibus', aliter supra "nec saltu superare viam sit passus". 'vacuis' autem 'saltibus' sine maritis dixit.
saxea procubet v. nove 'saxea umbra' quae saxis fiat. et 'procubet' protendatur.
est lucos silari circa ilicibusque virentem plurimus alburnum volitans ordo talis est: circa lucos Silari, fluminis Lucaniae, et Alburnum, eiusdem montem, est plurimus volitans: ac si diceret, est multa musca. 'volitans' autem modo nomen est, non participium. et aliter: ordo 'est plurimus volitans circa lucos Silari Alburnumque virentem ilicibus'. 'volitans' absolute. Silarus et Alburnus in Lucania sunt montes. Nigidius de animalibus "asilus est musca varia, tabanus, bubus maxime nocens. hic apud Graecos prius μύωψ vocabatur, postea (a) magnitudine incommodi oestrum appellarunt". et hoc est quod ait 'oestrum Grai vertere vocantes', non de latino in graecum, sed de graeco in suam linguam, quae prior fuit.
oestrum grai vertere vocantes 'vertere' ex soni similitudine ὀνοματοποιίαν fecere: non enim possumus accipere, ex latina lingua mutavere, cum constet graecam primam fuisse. οἶστρος autem graecum est: latine asilus, vulgo tabanus vocatur. cui nomen asilo ut "cui Remulo cognomen erat". oestrum grai vertere v. quomodo 'Grai vertere', cum omnia, quae latina sunt, a graeca ratione descendant? solvit quaestionem: Graeci cum myopem primo dixerint, displicuit nomen, quia proprium non erat: oestrum dixerunt, hoc est quia furiam oestrum vocant; dividit enim furia armenta, cum ab eo stimulantur. latine vero hoc animal tabanus dicitur.
furit mugitibus aether poetice convertit: nam cum furor boum sit, aetherem ait furere.
sicci quare 'sicci', cum ripam dixerit? ostendit hunc non esse fluvium, sed rivum, ut alibi "et arentem Xanthi cognomine rivum". sicci tanagri non multum valentis. Tanager autem fluvius est Lucaniae. et 'sicci' ad tempus aestatis relatum est: est enim torrens hieme. et hoc dicit, armentorum mugitu cuncta resonare.
hoc quondam monstro argumentatur ab exemplo, dicens, oestro contra paelicem se defendisse Iunonem. nota autem est fabula, Io, Inachi filiam, a Iove adventu Iunonis esse conversam in vaccam: cui Iuno inmisit oestrum, quo toto orbe fatigata tandem aliquando venit ad Aegyptum, et illic in Isim conversa est. transiit autem per mare angustum, quod Bosphoron appellatum est, nunc Hellespontum nominatur.
pestem meditata ivuencae Ionem dicit, Inachi filiam, quam in bovem conversam (Iuno) oestro percussisse dicitur. illa se in mare praecipitavit, (quod) Ionium vocaverunt. et Isis dicitur, quasi sola dea: hoc enim Aegyptiis placet. pestem meditata ivuencae vel quam pestem ante excogitaverat: vel 'meditata' inferens et exercens accipiamus: Horatius "horrendamque cultis diluviem meditatur agris", id est infert, exercet; nam et in ipsa meditatione exercitium est.
hunc quoque id est etiam hoc malum remove. fervoribus acrior instat tunc est acrior. et dicendo tempus ostendit quemadmodum possit evitari.
gravido pecori a gravido pecore: nam 'arceo a te' dicimus.
sole recens orto statim, ut Sallustius "coria recens detracta veluti glutino adolescebant".
in vitulos modo generaliter et de equis et de bubus accipimus.
notas characteres.
pecori habendo summittere admissarios facere. et aliter: id quod habetur: Lucilius in tricesimo "non numquam dabit ipsa aetas quod possit habendo".
et campum horrentem f. i. g. ecbasis poetica: suffecerat enim 'aut scindere terram'.
cetera pascuntur virides a. p. h. per hoc intellegimus illa omnia quae dixit animalia domi esse servanda. et aliter: 'cetera' quae non inuruntur.
tu quos ad studium locus de bubus domandis.
viamque insiste domandi institue artem domandi.
dum mobilis aetas 'mobilis' flexilis. et est duplex lectio: potest enim et sic legi 'iuvenum dum mobilis aetas'.
circlos 'circus' est principale, unde fit 'circulus' et per synaeresin 'circlus', sicut 'periculum' et 'periclum', 'saeculum' et 'saeclum'.
ipsis e torqvibus aptos 'aptos' unitos aut conexos: est enim †apta iungi.
gradum conferre pariter incedere.
rotae inanes sine pondere.
temo aereus fortis: sic in quinto "aerea quem obliquum rota transiit", item Horatius "inclusam Danaen turris aenea".
pubi indomitae hoc ad iuvencos tantum pertinet: nam de equis contra dicturus est, ut "namque ante domandum ingentes tollent animos". et aliter: utrum, dum quosdam domas, interea indomitis haec praestabis, an, antequam domes, interea?
vescas frondes siccas et teneras; nam vescum hoc est proprie: unde et telae aranearum vescae nominantur. et aliter:  'vescas' teneras et exiles: nam 'vescum' apud antiquos significabat macrum et quasi quod escam non reciperet: Afranius in sororibus "an puer est vescus, inbecillus viribus". sed vide ne 'vescas' appetibiles dixerit: Lucretius certe pro edace posuit, ut "vesco sale saxa peresa".
frumenta manv c. s. eis etiam farraginem dabis. nec tibi fetae more patrum 'fetae' nostro more: neque enim mulgeri nisi enixae possunt. antiqui enim fetum pro gravido solebant ponere, ut Varro Atacinus "feta feris Libye", et ipse Vergilius "scandit fatalis machina muros feta armis". et 'more patrum' sic intellege, ut dixerit [mulgeri]: nec implebunt mulctraria more patrum, qui lac magis reservabant fetibus: alioquin accusabitur ab eo avaritia maiorum, qui sibi omne lac mulgebant. legitur et 'mulgaria', ut Valgius ait "sed nos ante casam tepidi mulgaria lactis et sinum bimi cessamus ponere Bacchi".
praelabi flumina quia, ut supra diximus, circa ripas fluminum agitabatur curule certamen.
atque haec iam primo depulsus ab ubere matris non 'primo ubere', sed 'iam primo' quasi unum lege, ut sit 'iam primo audeat depulsus ab ubere matris'.
inque vicem frenorum scilicet, ne adhuc tenera ora laedantur. et aliter: Celsus 'inque vicem' sic intellegit, ut sit nonnumquam sine capistris: alii, ut sit in utraque parte ductus facilis.
inscius aevi nondum habens ab annis fiduciam. et aliter: 'etiam' pro 'adhuc'.
quarta aetas quartus annus: nam aetatem plerumque  generaliter dicimus pro anno et pro triginta et pro centum et pro quovis tempore.
sitque laboranti similis praeparetur ad futurum laborem. et aliter: hoc est non vere laboret, ne taedium capiat. ac 'per aperta volans' currens.
aeqvora vix summa campum planum aequor appellat.
qualis hyperboreis Hyperborei montes sunt Scythiae, dicti, quod supra, id est ultra eos, flat Boreas. dicit autem, sic currat equus, ut ventus.
differt dissipat. arida autem nubila sine pluviis.
horrescunt contremiscunt: Persius "scis comitem horridulum trita donare lacerna", id est trementem.
ille volat scilicet ventus. verrens trahens.
ad elei metas 'metas' dixit fines, scilicet circi. Elis autem civitas est Arcadiae, in qua agitabatur curule certamen. et est species pro genere. et aliter: 'Elei campi' maximi ex omnibus, quod sint pedum septingentorum, cum alii minus.
spumas aget ore cruentas quod est signum equi fortissimi, si velut rubras egerit spumas.
belgica esseda Gallicana vehicula: nam Belgi civitas est Galliae, in qua huius vehiculi repertus est usus. et aliter: 'Belgica' Gallica. 'esseda' autem vehiculi vel currus genus, quo soliti sunt pugnare Galli: Caesar testis est libro ad Ciceronem iii "multa milia equitum atque essedariorum habet". hinc et gladiatores essedarii dicuntur, qui curru certant. 'molli' autem mobili dixit, ut "oscilla ex alta suspendunt mollia pinu". molli collo domito, ut "et mollia colla reflectunt".
duris parere lupatis frenis asperrimis. dicta autem lupata a lupinis dentibus, qui inaequales sunt, unde etiam eorum morsus vehementer obest. et aliter: lupatum freni genus est, quo temperantur ora, quae ductui repugnant.
caeci amoris latentis amoris, id est cupidinis.
relegant removent.
flumina lata ideo dixit 'flumina', ne natatus sit facilis.
videndo dum videtur: gerundi modus a passivo.
in magna silva alii 'Sila' legunt, ut sit mons Lucaniae: quod modo nulla necessitas cogit, ut in Aeneide "ac velut ingenti Sila summove Taburno", ubi utrumque speciale est.
lavit ater corpora sangvis hoc ab illa declinatione descendit 'lavo lavis lavit', 'fervo fervis fervit'.
versaque in obnixos 'versa' infesta: Plautus in Casina "necesse est versis gladiis repugnarier", id est infestis.
reboant resultant, remugiunt. est autem graecum verbum; nam apud Latinos nullum verbum est, quod ante 'o' finalem 'o' habeat, excepto 'inchoo', quod tamen maiores aliter scribebant, aspirationem interponentes duabus vocalibus, et dicebant 'incoho': tria enim tantum habebant nomina, in quibus 'c' litteram sequeretur aspiratio 'sepulchrum' 'Orchus' 'pulcher', e quibus 'pulcher' tantum hodie recipit aspirationem.
exulat extra solum suum habitat.
plagasque superbi sic positum, ut "et vulnere tardus Vlixi".
inultus amores nunc iuvencam.
et stabula a. r. e. a. Cicero de Catilina "retorquet oculos profecto saepe ad hanc urbem, quam e suis faucibus ereptam esse luget". 'excessit' pro 'excidit'.
vires exercet ab incultu vires vel robur adquirit.
pernix modo perseverans: Horatius "pernicis uxor Apuli". 'pernix' autem perseverans a pernitendo tractum est. et aliter: legunt et 'pernox'; sed 'pernix' melius, id est pertinax. instrato saxa cubili nota figura, non 'saxis'.
carice acuta herba durissima.
viresque refectae deest 'est' et 'sunt'.
oblitum iam securum ex ante acta victoria. et aliter: 'oblitum' quasi exercitationis et virium, quem securitas et amor corruperit, adeo ut nec crederet hostem esse rediturum.
fluctus ut in medio c. c. a. p. sic paulatim taurus movetur ad proelium.
immane adverbium est.
amor omnibus idem in unoquoque genere unus est amor, id est similis: ut puta in lupis unus amor est, id est similis, item in equis et aliis omnibus pro qualitate generis sui: sicut et alibi ait "sopor suus occupat artus", id est ipsis aptus. nam in omnibus animalibus non est amor unus atque idem, sed in singulis generibus pro qualitate naturae.
catulorum oblita vi scilicet nimii amoris. leaena autem graecum est, sicut dracaena: nam nos 'hic' et 'haec leo' dicimus; 'lea' namque usurpatum est, quia in 'o' exeuntia masculina feminina ex se non faciunt, ut 'fullo' 'latro' 'leo'.
informes ursi vel magni, vel qui tempore, quo nascuntur, forma carent: dicitur enim quaedam caro nasci, quam mater lambendo in membra componit.
solis desertis. libyae autem in agris serpentibus plenis.
tota tremor pertemptet e. c. signatis sermonibus utitur ad vim amoris exaggerandam, dicens et 'tota corpora' et 'pertemptet', id est penitus temptet, cum dicat levem odorem equarum.
notas odor attulit auras hypallage est pro 'si aurae odorem adportaverint notum'.
frena virum non eos retardant frena virorum fortium.
rupesque cavae a. o. r. ad illud superius respexit "post montem oppositum et trans flumina lata".
flumina correptosque unda torquentia montes (saxa 'montes') appellavit. et est ordo 'flumina torquentia unda correptos montes'.
sabellicus exacvit sus Sabinus: et est species pro genere. dicit autem suem domesticum, quem cicurem vocant; nam de apris supra ait "tunc saevus aper". hoc enim vult probare, non tantum feras, sed et mansueta animalia amore in furorem moveri.
prosubigit fodit et pedibus inpellit alternis, quod pugnaturi sues facere consuerunt ad adquirendum robur: unde etiam latera et costas terentes durant ea in futura certamina.
atque hinc atque illinc v. a. v. d. et a pedum motu et ab attritione costarum.
quid ivuenis ne forte occurreret, illa animalia carere ratione, dicit etiam homines gravius in amore moveri. fabula talis est: Leander et Hero, Abydenus et Sestias, fuerunt invicem se amantes. sed Leander natatu ad Hero ire consueverat per fretum Hellesponticum, quod Seston et Abydon civitates interfluit. cum igitur iuvenis oppressi tempestate cadaver ad puellam delatum fuisset, illa se praecipitavit e turri. et aliter: Leandri nomen occultavit quia cognita erat fabula.
porta caeli aer nubibus plenus, per quem iter in caelum est.
nec miseri possunt r. p. hoc est amor parentum.
crudeli funere virgo ita hic 'virgo', quemadmodum ibi de Pasiphae "a virgo infelix".
inbelles cervi licet inbelles, tamen moventur in pugnam.
furor insignis notabilis, praecipuus.
glauci potniades m. m. a. quadrigae Potnia civitas est, de qua fuit Glaucus. qui cum sacra Veneris sperneret, illa irata  equabus eius inmisit furorem, quibus utebatur ad currum, et eum morsibus dilaceraverunt. ordo autem talis est 'quo tempore Glauci membra malis absumpserunt Potniades quadrigae'. hoc autem ideo fingitur, quod eis furorem Venus inmiserit, quia dilaniatus est Glaucus, effrenatis nimia cupiditate equabus, cum eas cohiberet a coitu, ut essent velociores. et aliter: Glaucus, Sisyphi filius, cum ad gymnicum certamen quadrigam duceret, adplicuit ad vicum Boeotiae Potnias et equas potum ad fontem sacrum per ignorantiam duxit, unde qui bibissent in furorem agi solebant. itaque illum equae, furore exagitatae, in ipso certamine curru effudisse ac morsibus laniasse dicuntur.
trans gargara transque sonantem ascanium Gargara pro quibuslibet montibus, sicut Ascanium pro quibuslibet fluminibus posuit, quod et sequentia indicant, quod dicit 'superant montes et flumina tranant'. Ascanius amnis est Mysiae, sed quae in Asia est. de Gargaris supra dictum "et ipsa suas mirantur Gargara messes".
ore omnes versae in zephyrum hoc etiam Varro dicit, in Hispania ulteriore verno tempore equas, nimio ardore commotas, contra frigidiores ventos ora patefacere ad sedandum calorem, et eas exinde concipere edereque pullos, licet veloces, diu tamen minime duraturos: nam brevis admodum vitae sunt. ore omnes versae in zephyrum 'in' pro 'contra'.
exceptantque leves auras frequentativum fecit ab excipiendo, hoc est crebro excipiunt. exceptant frequenter excipiunt.
caurum pro 'corum', sicut 'saurex' pro 'sorex', 'caulis' pro 'colis'.
hinc demum hippomanes vero quod n. d. p. scit lectum esse apud Hesiodum, herbam esse quandam, quae hippomanes vocatur, quasi ἵππου μανία: si enim eam comederint equi, furore  quatiuntur. unde nunc adiecit 'vero quod nomine dicunt': nam vult illam herbam abusive hippomanes dictam, quod possint equi furere et alia quacumque ratione. re vera autem hippomanes dicit esse virus, defluens ex equarum inguinibus quo tempore feruntur amoris furore, ut sit hippomanes virus natum ἀπὸ τῆς μανίας τῆς ἵππου. ordo 'hinc virus lentum ab inguine destillat, quod vero nomine hippomanes dicunt pastores'. 'vero nomine' quoniam Theocritus herbam dicit nasci in Arcadia, qua gustata equae in libidinem ardescunt, et Theophrastus carunculam in fronte equini pulli. 'hippomanes' ἀπὸ τῆς ἵππου μανίας, id est ab equae insania, defluens ex equarum inguinibus, quo tempore virus natum ἀπὸ τῆς μανίας τῆς ἵππου.
lentum virus quod dicit, id est viscidum.
miscueruntque h. e. n. i. verba exprimit augmenta malitiae novercarum, quae virus herbis, plus tamen cantibus herbarum armant venena.
singula dum capti c. v. a. dum spatiatim cuncta describimus.
superat pro 'superest'.
lanigeros agitare greges Lucretius contra "buceriaeque greges". 'agitare' aut curare aut pascere. hirtasque capellas saetosas, ut "hirsutumque supercilium".
hinc labor h. l. f. s. c. ad tuenda inbecilliora animalia. 'colonos' pro pastoribus posuit.
et angustis hunc addere r. h. humilem materiam alto sermone decorare: sic illud in quarto est "in tenui labor; at tenuis non gloria".
sed me parnasi deserta per ardva 'per Parnasi ardua' Heliconem et Cithaeronem, montes musis dicatos. et hoc dicit:  scribendi amor rapit me ad opus arduum et a nullo ante descriptum: quod per periphrasin et allegoriam poeticam indicat.
iugis per iuga. qua nulla priorum c. m. d. o. c. dispono ire ad fontem Castalium per eam viam, per quam nullus ante egit orbitam suam. ordo autem est 'qua nulla priorum orbita Castaliam', fontem Delphorum, 'devertitur'.
molli clivo id est facili itinere et descensione. hic autem locus totus de Lucretio translatus est.
nunc veneranda pales dea pabuli invocanda nunc maxime.
stabulis mollibus clementioribus et aeris temperati, vel propter plagam australem, vel propter subpositas herbas animalibus. in mollibus nunc tepidis, ut dicimus 'mollis hiemps'.
dum mox Celsus 'dum mox' pro 'donec' interpretatur; sed, ut puto, 'mox' abundat. frondosa reducitur aestas donec vernum tempus adveniat: nam, ut etiam in primo diximus, ver et aestas, sicut etiam hiemps et autumnus, unum fuerunt secundum rationem hemisphaerii.
sternere subter humum ad pecora respicit, ut sint stramenta, quibus incubent.
turpesque podagras respexit ad curam, quae sine pannis et medicaminibus sordidis non fit.
post hinc cum hoc feceris. et 'post hinc' unum vacat, sicut "primus ibi ante omnes".
fluvios praebere recentes aquam statim haustam: nam si pigram potaverint, statim morbum contrahunt.
stabula a ventis figurate, scilicet ventos non perferentia. hiberno soli contra plagam meridianam, per quam sol currit per hiemem: quod explanat, dicens 'ad medium conversa diem'.
extremoque inrorat a. a. mense Ianuario, qui est paene ultimus: nam, ut etiam in primo diximus "ut primis  extemplo a mensibus anni", a Martio mense inchoabat annus apud maiores. ergo 'extremo anno' extrema parte anni. et aliter: hic extremum annum sub aquarii sidere collocat, ut, quia primus nascentis anni dies ab urbe condita K#1123. Martiis fuit, inde Februarius ultimus anni habeatur. aquarium autem multi Ganymedem volunt.
haec quoque cum de capellis loquatur, figurate neutro usus est genere: nam integrum erat 'hae quoque non cura nobis leviore tuendae'. sane perite, quoniam scit planam esse ovium utilitatem, eam praeterit et exaggerat meritum capellarum, ut dictis in lucem promat rem per se minus patentem. et aliter: (hae quoque) id est capellae. legitur et 'haec': veteribus enim mos fuit, ut neutra femininis iungerentur, unde Terentius "tua nihil refert utrum fecerint", et in Eunucho "haec adornant ut lavent".
milesia vellera lanae pretiosissimae: nam Miletus civitas est Asiae, ubi tinguntur lanae optimae: ipse in quarto "Milesia vellera nymphae carpebant", Cicero in Verrem "quid a Milesiis lanae sustulerit". magno autem mutentur ingenti pretio comparentur: nam apud maiores omne mercimonium in permutatione constabat, quod et Gaius Homerico confirmat exemplo. et aliter: usus hic utilitas et fructus. vellera autem a vellendo dicta.
tyrios incocta rubores figurate: quae coquendo Tyrium traxit ruborem, id est migravit in purpuram.
densior hinc suboles binos enim pariunt capellae plerumque.
laeta magis pressis manabunt flumina mammis nota mammas pecudum dici. legitur et 'ubera'.
barbas sic de quadrupedibus; nam hominum barbam vocamus. incana autem dixit nimium cana.
cinyphii hirci Libyes, a fluvio Cinyphe. et aliter: cinyphii Gaetuli, a Cinypho flumine Gaetuliae vel Libyae. 'tondent' autem, pastores, ut sit genetivus singularis 'Cinyphii hirci'.
miseris nautis qui frequenter patiuntur pericula. 'in usum' autem 'castrorum' ideo dixit, quia de ciliciis et poliuntur loricae et teguntur tabulata turrium, ne iactis facibus ignis possit adhaerere. et bene laudat capellas, dicens ciliciorum usum et in mari et in terra prodesse mortalibus, hoc est in duobus elementis concessis hominibus. et aliter: 'usum in castrorum', quod inde tormenta fiant, itemque cilicia, quae Celsus ait retulisse Varronem ideo sic appellari, quod usus eorum in Cilicia ortus sit.
pascuntur silvas et 'pasco' et 'pascor illam rem' dicimus. et 'pascuntur' pro 'depascunt'. summa lycaei montis Arcadiae. et est species pro genere.
suosque ducunt educunt fetus proprios et enutriunt: unde et educatos dicimus.
quo minor est illis curae mortalis egestas ordo est: igitur omni studio avertes ab eis ventos et glaciem, quo egestas mortalis, id est necessitas mortalitatis, minor est illis curae, hoc est minus ad ipsarum pertinet curam. nam hoc dicit: quanto illae sibi adesse non possunt, tanto eis a te est maior inpendenda diligentia. et aliter: 'mortalis' mortifera intellegenda. et 'quo minor est' pro 'quo minus est', ut sit sensus: quo minus est illis curae mortifera egestas, si diligens circa eas fueris, necessitas mortalitatis minor est.
nec tota claudes id est faenum praebebis tota bruma.
at vero zephyris cum l. v. a. subaudis 'advenerit'. dicit autem ver, quo flaverit Zephyrus, ut "et Zephyro putris se glaeba resolvit".
frigida rura carpamus carpere cogamus animalia. et mane oves pasci praecipit secundum morem suae provinciae: nam in aliquibus locis morbum contrahunt, nisi iam siccato rore pascantur.
dum gramina canent Turnus "et matutinis lucentes roribus herbae".
querulae cicadae canorae: Horatius "sub cantu querulae despice tibiae": aut certe 'querulae' propter illam fabulam, quod Tithonus, maritus Aurorae, post optatam longissimam vitam diu vivendo in cicadam dicitur esse conversus. rumpent arbusta nimio clamore: Iuvenalis "et assiduo ruptae lectore columnae", Persius "findor, ut Arcadiae pecuaria rudere dicas". et aliter: 'rumpent' complebunt, ut "illius inmensae ruperunt horrea messes": aut, (ut) in consuetudine est, rumpunt, si vehementer clamant. et ἐξηλλαγμένως dixit 'et arbusta rumpent cantu suo'.
ilignis canalibus canalibus factis ex ilice. sane 'canalis' melius genere feminino, quam masculino proferimus.
sicubi magna iovis antiqvo r. q. quia omnis quercus Iovi est consecrata. quod autem dicit 'Iovis quercus' et 'ilicibus crebris sacra nemus accubet umbra', non re vera consecratos lucos nos dicit petere debere, sed ita densos, quales sunt illi, quos religio defendit: unde apparet Iovis quercum et sacram umbram generalia esse, non specialia epitheta; nam ut diximus, et omnis quercus Iovi est consecrata, et omnis lucus Dianae.
tenues aqvas epitheton aquarum est: alibi "aut in aquas tenues dilapsus abibit". et aliter: id est parvas: cui contrarium est illud "et pingui flumine Nilus".
aera vesper temperat refrigerat aestatis calorem.
reficit recreat. luna nox.
litoraque a. r. acalanthida d. quo tempore sonat per litora alcyon avis, cuius fabulam in primo memoravimus; per dumos vero acalanthis, quam alii lusciniam esse volunt, alii vero carduelim, quae spinis et carduis pascitur, ut inde etiam apud Graecos acalanthis dicta sit ab acanthis, id est spinis, quibus pascitur.
quid tibi pastores libyae dicit pro qualitate provinciarum diversa esse genera pastionum.
mapalia tectis mapalia casae Maurorum, qui in eremo habitare dicuntur, sicut illud Lucani "surgere congesto non culta mapalia culmo". et aliter: 'raris' qui non iunguntur et distantibus locis fiunt.
sine ullis hospitiis sine stabulis.
armentarius afer abusive: nam de gregibus loquitur. tectumque laremque tentoria militum more, ac si casam diceret. et aliter: omnia secum armentarius afer agit tectumque laremque quomodo tectum et larem baiulat pastor? solvitur: 'tectum' dicit tentorium, unde tectum faciat; nunc 'larem' deos dicit penates, id est ignem, unde focum faciat.
amyclaeumque canem Lacona. et est species pro genere. Amycla autem civitas est Laconicae, unde est "talis Amyclaei domitus Pollucis habenis Cyllarus". et aliter: reprehenditur hic, quod Gaetulis sagittas, non lanceas dederit. 'Amyclaeum' non Laconicum, sed pro bono cane accipiendum; item 'Cressamque pharetram' pro bona.
patriis acer romanus in armis genitaliter sibi concessis, ac si diceret 'Martiis'.
iniusto sub fasce sub magno onere, ut "ego hoc te fasce levabo". magnum autem onus dicit propter arma, alimenta, vestitum.
ante expectatum dicto citius, antequam eius expectetur adventus. et est una pars orationis, id est adverbium. et aliter: id est ante expectationem, et priusquam expectetur et antequam putetur venire potuisse. 'hosti' autem 'stat' figurate pro 'contra hostem stat': aut stat obstat: nam aphaeresis est.
at non qua scythiae gentes subaudis 'talis est pastio'. maeotia unda Maeotis palus est Scythiae, frigore congelascens.
hister fluvius est Scythiae, qui et Danubius nominatur.
quaque redit medium rhodope porrecta sub axem 'redit' num addita praepositione, ut solet, pro 'it' 'redit', quod ibi flectatur in sinum et quasi redire videatur? hinc annotandum, vetuste 'axem' pro septemtrione positum. quoque redit medium rhodope porrecta sub axem qua Rhodope, mons Thraciae, protentus in orientalem plagam, γαμμοειδὴς reflectitur in septentrionem: nam ideo ait 'redit sub axem': nam axis est septentrio, qui graece ἅμαξα nominatur.
informis terra nivis superfusione carens varietate formarum nullisque agnoscenda limitibus, inlimitata.
septemque assurgit in ulnas crescit in septem ulnas. ulna autem, ut diximus, secundum alios utriusque manus extensio est, secundum alios cubitus: quod magis verum est, quia graece ὠλένη dicitur cubitus, unde est λευκώλενος ̔́Ηρη.
pallentes haud umqvam d. v. numquam nubes resolvit: nam pallentes umbrae sunt non ex nocte, sed ex nubibus factae.
concrescunt subitae c. i. f. crustae aquae congelascunt  fluentes. notandum sane, quia cum 'haec crusta' dicimus feminino genere, lapidis aut ligni aut gelu partem significamus; cum vero 'crustum' dicimus, edulium aliquid significamus, partem panis vel placentae: ipse in septimo "orbem fatalis crusti", Horatius "dant crustula blandi doctores", Iuvenalis "nos colaphum incutimus lambenti crustula servo".
hospita plaustris facilis: unde et hospitalis homo dicitur hospiti apte serviens.
aeraque dissiliunt vulgo passim crepant; nam tam nimio frigore quam calore aera rumpuntur: Persius "findit infantes statuas". vestesque rigescunt durantur, ut frangi potius quam scindi posse videantur.
caeduntque securibus umida vina etiam vinum naturaliter calidum illic gelatur. intellegimus autem peregrinum: nam illic non nascitur, sicut paulo post ipse docet dicens "fermento atque acidis imitantur vitea sorbis". sane volunt physici vinum non gelare: unde hoc loco aut hyperbole est, aut quia dixit 'umida', aquae mixta intellegamus; ita enim gelare dicuntur.
totae solidam in glaciem vertere l. fossae ad siccandos agros paratae, cum alibi tantum incrustentur, illic usque ad imum gelantur.
stiriaque inpexis indurvit h. b. stiria, id est gutta. inde fit deminutivum, ut dicamus 'stilla'; inde est et 'destillat', 'stillicidium'. sensus autem duplex est. nam aut hoc dicit: de inpexis barbis pecudum pendens gutta duratur, aut certe de tectis vel arboribus gutta horrida induruit in modum barbarum. et aliter: stillicidium congelatum stiriam dicit.
non setius non segnius quam inchoaverat. et aliter: 'toto aere' id est a terris ad caelum.
prvinis abusive nivibus: nam pruina est matutini temporis frigus.
conferto coniuncto; cervi enim congregatione gratulantur.
mole nova nimia nivium magnitudine.
non cassibus id est retibus. hinc est quod et 'incassum' dicimus, id est sine causa, quasi sine cassibus, sine quibus venatio est inanis.
rudentes 'ru' more suo corripuit, ut in septimo "et sera sub nocte rudentum": Persius produxit "findor ut Arcadiae pecuaria rudere dicas".
specubus artis fuerat 'specibus', quia quarta declinatio 'u' in 'i' vertit et ita facit dativum pluralem, ut 'ab hoc fluctu' 'his fluctibus'; sed quia pinguius sonat et melius, 'specubus' dicimus. unum tamen nomen est, quod aliter non dicimus, ut 'tribubus'.
hic noctem ludo ducunt quasi perpetuitatem noctis, quippe sub terris locati, ludo concelebrant.
fermento atque a. i. v. s. potionis genus est, quod cervesia nominatur. et consequens est quod dicit, ut vinum, per naturam calidum, in provincia frigida non possit creari.
septem subiecta trioni tmesis est pro 'septemtrioni', id est septemtrioni subiecta. et 'Hyperboreo' propterea, quia regio, quae septemtrioni subiacet, Hyperborea vocatur ab eo, quod flatus boreae excedat.
gens effrena v. saeva, rectorem recusans. riphaeo euro vento Scythico. Riphaei autem montes sunt Scythiae, ut diximus, a perpetuo ventorum flatu nominati: nam ῥιφὴ graece impetus et ὁρμὴ dicitur ἀπὸ τοῦ ῥίπτειν. et aliter: 'Euro' pro vento accipere debemus. Riphaei autem montes sunt in eodem tractu.
pecudum fulvis saetis renonibus: nam, ut Sallustius dicit in historiis, vestes de pellibus renones vocantur.
si tibi lanitium curae et 'haec lana' dicimus et 'hoc lanitium', sicut 'fuga' et 'effugium'. quod autem dicit oves lanae  causa non debere pinguescere, physicum est; omne enim pingue animal caret pilis: quod hirsutum efficit macies.
lappaeque tribulique a. quibus rebus lana decerpitur. et aliter: quia laeta pascua solocem lanam faciunt, hoc est minutam, duram atque hirsutam.
greges villis lege mollibus albos lana enim alba pretiosior est, quippe susceptura alium quemlibet colorem. quod autem hic per transitum tangit, in aliis plenius legitur, maritum pecoris et cornu et ungulis et palato album esse debere: alioquin, licet sit candidus lanis, ex eo pullos, id est nigros, creari. 'continuo' hic pro 'perpetuo': semper enim hoc fieri debet.
aries sit candidus ipse bene 'ipse' addidit, quasi qui aut dominus gregis est, aut qui antea pro domino capital dari consueverat: nam apud maiores homicidii poenam noxius arietis damno luebat: quod in regum legibus legitur.
udo palato semper umido: alibi "et udae vocis iter".
reice 're' aut quasi monosyllabum produxit licenter, aut, ut diximus supra, quia, cum faciat 'reieci', 'i' pro duplici habetur et 're' efficit longam. ideo et in aliis modis praesumit sibi productionem. pullis nigris.
munere sic niveo l. s. c. d. mutat fabulam: nam non Pan, sed Endymion amasse dicitur Lunam. qui spretus pavit pecora candidissima et sic eam in suos inlexit amplexus: cuius rei mystici volunt quandam secretam esse rationem. si credere dignum est tantum de Luna sacrilegium. et aliter: (fefellit) id est cepit et fefellit. et bene 'si credere dignum est', quia dicturus erat impie in deam. fabula sic est: Pan cum Lunae amore flagraret, ut illi formosus videretur, niveis velleribus se circumdedit atque ita eam  ad rem veneriam illexit. huius opinionis auctor est Nicander: nec poterat esse nisi Graecus.
cytisum lotosque frequentes cytisus arbor a Cytiso insula, ubi multa nascitur, dicta; lotos arbor piro similis: utraque pecori bona.
salsasque f. p. herbas ut et multum potantes reddant plurimum lactis, et ipsum lac non sit fatuum, sed habeat salis occultum, id est vix intellegibilem, non statim apparentem saporem.
excretos validiores: aut 'excretos' separatos, aut qui excreverint, id est valde creverint. 'prima' autem 'ora' pro 'summa'. ferratis capistris id est duris.
nocte premunt cogunt in caseos.
calathis vasis aereis, in quibus lac vel recens caseus in urbe distrahitur.
aut parco sale aut modico: aut re vera parco, id est servatorio, quia omne in quod mittitur servat; nam et homo frugi 'parcus' vocatur: aut certe 'parco' dixit pro 'parce', ut sit nomen pro adverbio.
nec tibi cura canum fuerit p. litotes pro 'magna tibi cura sit canum'. postrema vilis.
veloces spartae 'Spartae' pro 'Spartanos'. et 'una' hoc est una cum pecore. veloces spartae c. a. m. in illis velocitas, in his fortitudo laudatur. Sparta autem Laconicae est civitas, Molossia est civitas Epiri.
sero pingvi aqua lactis, quae pingues efficit canes.
nocturnum furem captantem noctis oportunitatem. fur autem a furvo dictus est, id est nigro; nam noctis utitur tempore: Horatius "quam paene furvae regna Proserpinae": aut certe a graeco venit; nam fur φὼρ vocatur.
hiberos abactores; fere enim Hispani omnes acerrimi  abactores sunt. et aliter: Hiberi gens in Ponto; sed magis de Hispanis intellegendum, quorum in latrociniis fama praeponderat.
onagros agrestes asinos. et est laus canum.
volutabris siluestribus volutabra loca sunt, in quibus se apri volvunt. 'silvestribus' autem ideo, quia et circa casas esse et in civitatibus possunt.
odoratam stabulis i. c. pro 'odoriferam'. et loquitur de serpentum remediis, qui ingressi tecta animalibus nocent.
agitare in stabulis persequi. gravi nidore serpentibus scilicet noxio. galbanum autem species est multis apta medicaminibus. chelydros chelydri dicti quasi chersydri, qui et in aquis et in terris morantur: nam χέρσον dicimus terram, aquam vero ὕδωρ.
aut mala tactv quae et tacta nocet, et est perniciosa dum tangit. vipera autem species serpentis est, quae vi parit; nam corrosis eius lateribus exeunt pulli cum matris interitu: Lucanus "viperei coeunt abrupto corpore nodi".
caelumque exterrita fugit gaudet tectis, ut sunt ἀγαθοὶ δαίμονες, quos latine genios vocant.
fovit humum amplexa terram est, in qua posset latere.
timidum caput bene dixit 'timidum caput' cui timet: nam ut dicit Plinius, serpentis caput etiam si cum duobus evaserit digitis, nihilo minus vivit.
agmina caudae motus. et hoc dicit: caede serpentem, donec caudae volubilitas conquiescat.
est etiam ille malus ordo: ille etiam est malus anguis. et ('convolvens') convolvere solitus. haec autem signa sunt, quibus intellegatur qualis sit hic anguis.
sqvamea convoluens s. p. t. id est erectus: quod ad expressionem generis serpentis posuit; aliae enim repunt toto cor pore, aliae eriguntur corporis parte: Lucanus "et contentus iter cauda sulcare parias".
rumpuntur ut supra, implentur: aut pro 'erumpunt'.
udo vere alibi "cum ruit imbriferum ver".
inprobus insatiabilis. ingluviem ventris capacitatem. et aliter: Varro ad Ciceronem in libro xxiii. "ingluvies tori", inquit, "sunt circa gulam, qui propter pinguedinem fiunt atque interiectas habent rugas". sed nunc pro gula positum. et 'improbus' hic avidus. ranis loqvacibus clamosis. et 'loquacibus' ideo, quia ex hominibus factae sunt, ut dicit Ovidius.
asperque siti Sallustius "quod genus siti magis quam alia re accenditur".
nec mihi nec cuicumque, ut "non illa quisquam me nocte per altum ire".
nitidusque ivuenta pelle enim deposita redit in aetatem priorem.
catulos catulos abusive dixit; nam catuli proprie canum sunt.
morborum quoque t. c. et s. d. tria dicit, signa morborum, causas et remedia; sed non servat legitimum ordinem: nam post remedia morborum signa et causas commemorat, quibus signa fiunt et quibus intelleguntur.
turpis scabies quae asperum et turpe efficit corpus.
ad vivum persedit medullas et ossa penetravit.
inlotus adhaesit sudor 'lotus' vel 'lautus' dicimus; inde est et 'lautum eo': nam illud ab Horatio satis licenter dictum est "ast ubi me fessum sol acrior ire lavatum admonuit".
vepres vepres hic masculino genere; at Lucretius feminino dixit, ut "illorum spoliis vepres volitantibus auctas".
dulcibus fluviis salsa enim aqua magis pruriginem creat.
udisque aries in gurgite villis mersatur musmonem dicit ducem gregis, quem ita et Varro commemorat. huic autem partem aliquam lanae pastores solent relinquere, unde ait 'udis villis': nam oves semper tonsae lavantur.
secundo amni defluenti, cum aqua scilicet.
tristi amurca amaris olei sordibus perfundunt. hoc autem remedium est contra sordes, scabiem et laesum vepribus corpus.
vivaque sulpura dactylicus versus, quod in fine dactylum habeat.
idaeasque pices liquidas, quae in Ida Phrygiae monte nascuntur. et pingues ungvine ceras omnis sucus, quo ungi potest, unguen dicitur.
scillamque genus herbae, quod in limitibus agrorum ponitur in Africa. helleborosque graves herba, quae et radicla dicitur, quae animalibus prodest. scillamque elleborosque g. genera herbarum sunt.
praesens fortuna efficax, vel utilis, et profutura. et dicit incidendum esse vulnus, si medicaminibus emolliri minime potuerit.
summum ulceris os ergo tunc secandum est, cum os habuerit.
ad vulnera pastor bene 'ad vulnera' pro 'ad facienda vulnera'.
et meliora deos sedet omnia p. maiores enim expugnantes religionem, totum in experientia collocabant: Sallustius "non votis neque suppliciis muliebribus deorum auxilia  comparantur: vigilando, laborando prospere omnia cedunt. ubi socordiae tete atque ignaviae tradideris, nequiquam deos implores: irati infestique sunt".
artus depascitur et 'pasco' et 'pascor' dicimus 'illam rem'. arida febris quod arida efficit corpora. tamen sciendum, febrem, licet a fervore dicta sit, esse etiam frigidam: unde modo ad diastolen ait aridam.
incensos aestus id est febrem. inter ima ferire p. s. s. v. 'salientem' id est mobilem. dicit autem illam venam esse feriendam, quae super ungulam est animalis, tam lata quam mobilis.
bisaltae quo more populi Scytharum, qui fugientes equorum sanguine aluntur lacte permixto. bisaltae gens Thraciae.
fugit vel re vera fugit, vel pergit celeriter. et aliter: 'fugit' non hostem, sed quia vivit sic, ut mutet locos.
carpentem ignavius neglegentius, sine aviditate.
culpam ferro conpesce atqui habere morbum culpa non est. sed hoc dicit, occidendo eam tuam culpam conpesce, id est vita crimen, in quod potes incidere, si, dum uni parcis, fuerit totus grex eius contagione corruptus.
incautum vulgus quod sibi praecavere non possit, ut est apud Sallustium "repente incautos agros invasit", id est quibus praecautum securum non est, ut est "incautum patriasque obtruncat ad aras". incautum vulgus quod se morbosi pecoris contagione abstinere non novit.
tota aestiva loca posuit pro animalibus. aestiva autem sunt loca umbrosa, quibus per aestatem pecora vitant solis calorem: Statius "et umbrosi patuere aestiva Lycaei". et aliter: 'aestiva' ipsum gregem in aestivis morantem. spemque gregemque simul agnos cum matribus pariter.
tunc sciat aerias alpes et n. s. c. sensus hic est: si quis est qui sciat, ista loca qualia tunc fuerint, cum pecoribus erant referta, nunc quoque ea vacantia videat, licet plurimum a pestilentia fluxerit tempus. aerias alpes id est Galliam. et dicendo 'aerias' verbum expressit ex verbo: nam Gallorum lingua alti montes Alpes vocantur. norica siqvis c. Noricum pars est Illyrici.
et iapydis a. t. id est Venetiam: nam Iapydia pars est Venetiae, dicta ab Iapydio oppido: Sallustius "primam modo Iapydiam ingressus". huius fluvius est Timavus. unde male quidam 'Iapygis' legunt, cum Iapygia sit Apulia.
hic quondam morbo c. m. c. e. t. describit pestilentiam Venetiae, Galliae, Illyrici. nam quodam tempore cum Nilus plus aequo excrevisset et diu permansisset in campis, ex aqua fluminis et calore provinciae diversa et plurima in limo animalia sunt creata, quae, recedente in alveos suos Nilo, et integra et quae semiplena fuerant, putrefacta sunt. exinde corrupto aere nata pestilentia est, quam auster flans primo ex Aegypto ad Atticam provinciam pepulit, mox inde in tractum Venetiae et Illyrici: quae quaqua universa vastavit. hanc autem pestilentiam ordine, quo diximus, plenissime est Lucretius exsecutus. et aliter: 'morbo caeli', quia corruptus aer morbi causa est, ut ipse "corrupto caeli tractu". et 'tabo' abutitur pro pestilentia. miseranda tempestas pessima, inferens rem dignam miseratione.
autumni incandvit aestv exarsit prima autumni parte, quae semper gravem efficit pestilentiam. ut autem autumnus abundet morbis, facit hoc confine frigoris et caloris: quod licet etiam  vernum tempus habeat, caret morbo, quia tunc corpora praecedenti durata sunt frigore, quae autumnus corrumpit, laxiora inveniens post aestatis calorem.
corrupitque lacus infecit pabula tabo ordinem secutus est, quem et Lucretius tenuit et Sallustius, primo aerem, inde aquam, post pabula esse corrupta.
nec via mortis erat simplex nec moriebantur ex usu, id est secundum naturalem ordinem, non tantum fuga animae, sed etiam corporis resolutione. est autem hoc Sallustii, qui ait "ne simplici quidem morte moriebantur".
ignea v. o. a. sitis fervidus calor: ab eo quod praecedit id quod sequitur. miseros adduxerat artus 'adduxerat' pro 'contraxerat'.
rursus abundabat hic 'rursus' positum pro 'contra', ut supra "rursus cura patrum cadere et succedere matrum incipit". fluvidus liqvor umor sordidus.
ossa etiam ossa. et per hyperbolen totum hominem significat.
in honore deum medio in sacrificiis, ut "haud equidem tali me dignor honore".
lanea id est infula; nam non stat versus, si 'lanea vitta' dixeris.
inter cunctantes cecidit (inter) dubitantes sacerdotes (cecidit) animal, quod ad sacrificium ducebatur.
mactaverat ante sacerdos eius scilicet mortem praeveniens.
inde ab hac causa, quia morbus universa confuderit. ardent altaria fibris quia, ut dicit Plinius Secundus, morbosa caro non coquitur.
nec responsa p. c. r. vates colligi enim nisi ex sana victima futura non possunt.
suppositi t. s. cultri sic in sexto "supponunt alii cultros", id est iugulant hostias. dicendo autem 'suppositi' feriendi genus ostendit: nam interdum ab inferiore parte, interdum desuper feriebantur.
summaque ieiuna sanie i. h. 'ieiuna sanie' sicca et exigua. signatis usus est verbis nimisque libratis.
vulgo ubique, passim et catervatim. in laetis autem herbis ideo, ne eos fame perisse putaremus.
hinc canibus blandis etiam blandis canibus rabies ex pestilentia nascitur. quatit aegros t. a. s. proprie, nam tussis commovet corpora.
faucibus angit obesis tumentibus. 'angit' autem bene ait; nam angina dicitur porcorum morbus, qui occupat fauces: Plautus "vellem me in anginam verti, ut huic aniculae fauces praeoccuparem".
atque inmemor herbae 'herbae' pro 'herbarum', ut ipse "inmemor herbarum quos est mirata iuvenca" et rursum "carpit enim vires paulatim uritque videndo femina nec nemorum patitur meminisse nec herbae". ergo (ut) hic vel amore vel miraculo carminis oblivionem herbae factam dicit, ita illic occupatione morbi. quidam volunt ideo dictum 'studiorum atque inmemor herbae', quod antiqui in pratis certamina exhibere consueverant. [reliqua grammatici legunt.]
crebra ferit pro 'crebro': nomen pro adverbio. incertus ibidem sudor inrationabilis, sine labore, cuius causa non apparet.
morituris frigidus frigidus sudor mortis futurae signum est. et 'morituris frigidus' pleonasmos est.
tractanti dura resistit rigida est nec cohaeret digitis. et aliter: figuratum est 'resistit hanc rem' pro 'huic rei'.
coepit crudescere morbus validior fieri, ut "deiecta crudescit pugna Camilla". et iam dat signa morbi validioris.
tendunt pro 'tenduntur': aut tendunt se, aut equi tendunt.
obsessas fauces id est clausas. aspera lingva scilicet ex nimia siccitate.
profvit inserto latices i. c. non semper, sed aliquando: nam hoc solum est, quod aut a morbo liberat, aut commovet in furorem.
mox erat hoc ipsum exitio quod saluti esse putabatur. et hoc est, quod paulo post dicturus est "quaesitaeque nocent artes". furiisque refecti quia languentia corpora in vires quodammodo excitat furor et facit ea in exitium convalescere.
di meliora piis e. q. h. i. per parenthesin in exsecrationem hostium hanc retorquet insaniam. erroremque 'errorem' hic pro furore posuit.
discissos nudis ut foeditatem exprimeret, adiecit 'nudis'.
fumans sub vomere taurus per hoc ostendit, etiam fortes tauros repente morbo concidere; nemo enim pestilentem ad aratra ducit iuvencum.
extremosque ciet gemitus ultimum gemit. sane 'ciet' modo 'dat' significat, sicut in tertio de Andromache "lacrimasque ciebat", cum 'ciere' proprie sit alteri aliquid commovere. it tristis arator morte iuvenci tristem dixit esse agricolam.
fraterna morte ivuencum consortis interitu. et ex affectu dictum est rustici.
movere animum in suum desiderium inlicere.
purior electro c. p. a. nam sicut electrum defaecatius est metallis omnibus, ita et currens aqua ceteris purior. （electro) quod a nobis sucinum appellatur, electrum vocant Graeci.
urget inertes id est urget et inertes facit.
ad terramque flvit d. p. cervix Lucanus "fessumque caput se ferre recusat".
quid labor aut benefacta iuvant si neutrum mortem repellit, nec corporis exercitium nec mentis religio: nam si generalis est sententia, secundum Epicureos contra religionem est; si autem tantum ad bovem refertur, hoc dicit: quid ei prodest labore suo aluisse mortales?
atqvi non massica b. m. vina pretiosa a Massico, monte Campaniae. et per transitum tangit illa quae dicunt physici, morbos venire ex cibi et potus nimietate vel mutatione, ex nimiis vigiliis et multa sollicitudine, dicitque etiam sine his nasci aegritudinem: nam in animalibus cum nihil horum sit, tamen aegritudinem cernimus.
epulae repostae 'repostae' saepius appostae, aut abundantes, aut variae.
simplicis herbae propter varietates epularum dixit 'simplicis herbae'.
nec somnos abrumpit c. s. ex cura enim nimia vigiliae procreantur.
（quaesitas ad sacra boves iunonis) manifestum est a Cydippe, Argivae Iunonis sacerdote, hoc tractum, quae, cum boves deessent, filios suos Clebin et Bitonem plaustro subiunxit et sic ad templum deducta est, quod fas non erat illam venire sine plaustro: nam apparet ad sacra Iunonis boves in illis regionibus defuisse, in quibus pestilentiam fuisse demonstrat. 'inparibus' autem non simile iugum ferentibus, cum alter maior esset, alter minor. et uris inparibus ductos a. a. d. c. bubus agrestibus et ipsis inaequalibus: nam uri agrestes boves sunt, ut diximus supra. et hoc poetice dicit. ceterum veritas haec est. cum mos esset, sacerdotem Argivam iunctis bubus ire ad templa Iunonis, et sollemni die boves non invenirentur—pestilentia enim quae per Atticam, ut diximus, transierat, universa consumpserat—, duo sacerdotis filii, Cleobis et Bito, matrem, subeuntes iugum, ad templa duxere. tum Iuno, pro bans eorum religionem, obtulit matri, ut quod vellet posceret filiis: illa pia responsione ait, ut quod sciret dea utile mortalibus, ipsa praestaret. altero itaque die sacerdotis iuvenes reperti sunt mortui: ex quo probatum est, nihil esse morte praestantius. quod Herodotus apud Graecos plenissime commemorat in prima historia. 'donaria' autem proprie loca sunt, in quibus dona reponuntur deorum, abusive templa: nam ita et pulvinaria pro templis ponimus, cum sint proprie lectuli, qui sterni in templis plerisque [supervenientibus] consuerunt.
aegre difficulter. rimantur in rimas agunt.
ipsis ungvibus hyperbolicos, id est manibus.
nocturnus obambulat insidiatur. quod autem ait 'nocturnus', figurate rem temporis ad personam transtulit.
cura domat id est pestilentiae. timidi dammae mutavit genus, ut vitaret homoeoteleuton: Horatius "et superiecto pavidae natarunt aequore dammae". dicendo autem dammas et cervos errare cum canibus, duo ostendit, et hos timoris et illos ferocitatis oblitos.
fugiunt in flumina phocae quasi timentes marinam pestilentiam.
ipsis avibus suis quodammodo, quae alarum velocitate supergredi aerem poterant pestilentem.
refert prodest.
phillyrides chiron medicinae inventor, Saturni et Philyrae filius. et aliter: moraliter. quoniam mali homines aut ad medicos aut ad divinos confugiunt, ut aut ope humana aut divina adiuventur, ideo Chironem pro medico, Melampodem pro divino posuit. alii hunc expiationes scientem dicunt. Chiron autem Saturni et Philyrae filius fuit, adeo medicinae peritus, ut etiam Aesculapium docuisse di catur. amythaoniusque melampus Amythaonis filius, καθαρτὴς, id est purgator: nam et Proetidas ipse purgavit lustrationibus, quas invenerat. hoc autem dicit, convalescente morbo nec medicinam prodesse nec religionem.
pallida tisiphone Tisiphonen hic non unam furiarum debemus accipere, sed pestilentiam, cui eleganter poeta hoc nomen dedit. agit ante id est ante se.
arentesque sonant ripae vult pestilentiam etiam elementa sentire: sic in tertio "arebant herbae et victum seges aegra negabat"; nam segetem pro terra posuit.
nam neque erat coriis usus quippe morbo putrefactis.
aut undis abolere potest a. v. f. nec lavari, nec coqui poterant. caro enim, corrupta morbo, quendam habet mucorem, qui non potest ablui, quoniam omne possidet corpus; item igni superposita aut putrefit aut durescit, nam non coquitur.
ardentes papulae id est carbunculi. inmundus sudor morbus peducularis, qui est φθειρίασις.
sacer ignis quem Graeci ἱερὰν νόσον vocant.
