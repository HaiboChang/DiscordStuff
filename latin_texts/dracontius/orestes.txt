Gaudia maesta canam detestandosque triumphos:
Victoris pro laude necem, festiua cruenta,
Funeris affectus et lamentabile uotum
Coniugis Iliacae, non quae iugularet Atridem,
Laurea regali rutilantia serta cruore
Et diadema ducis foedatum tabe cerebri;
Matris in exitium memorem oblitumque parentis,
Impietate pium, reprobae probitatis Orestem.
Iniustos, sed iure, deos ratione feroci
Insontemque reum, purgantia templa sororum
Thraecia, uirginitas qua dat de clade salutem,
Fraude pia mendax melior germana sacerdos.
Te rogo, Melpomene, tragicis descende cothurnis
Et pede dactylico resonante quiescat iambus:
Da ualeam memorare nefas laudabile nati
Et purgare foro quem damnauere sorores,
Quem dolor accendit, pudor excitat, erigit ira,
Mens leuat, attollunt animi, bonus impetus urguet
(Dat furor alma pius, pictas dat noxia ferrum)
Et medicinales quatiunt sanare furores
Extinctos titulos uictriciaque arma sepulta:
Criminis ultorem dum criminis amputat auctor
Et thalami uindex thalamo spectante necatur,
Ante toros iacet ille tori genialis amator.
Ductorum ductor, regum rex dux Agamemnon
Post duo lustra redux et post duo bella triumphans
Martia bellipotens referebat classica princeps,
Puppibus Argolicis rex Pergama uicta reportans
Iliacasque nurus et Troica germina matrum.
Diuitias Asiae rex censens corde silenti
Maxima fulmineo dictabat dona Tonanti,
Optima Iunoni scribebat munera magnae
Atque Mineruales donis addebat Athenas
Omnibus et superis, Danais quicumque fauebant.
Nescius uxoris scelerumque ignarus Egisti
Dona Clytaemestrae non dignae multa parabat;
Plurima subridens genitor disponit Oresti,
Quae aptabat pietatis amor uel origo paterna,
Non tamen aequa simul meritis animisque futuris;
Dona uerecundae seruabat pulcra puellae.
Interea findebat iter per caerula ponti.
Irato tranquilla deo recidentibus euris
Candida fluctiuagi tendebant carbasa uenti:
Quo non cursus erat, sed quo dux impulit auster,
Taurica perducunt ad litora castra Pelasga.
Imperat indomitus praedam praeire Mycenis
Ipse secuturus post uota soluta Dianae.
Ingreditur templum supplex, ueneranter adorat
Numina casta deae. dum ferret munus ad aram
(Stamina purpureum pingebant serica uelum,
Pepla coruscabant uariis gemmata lapillis),
Vidit Iphigeniam turibula sera ferentem.
Haeret et attonitos oculos in uirgine figit:
Obstipuit pietas et mens sibi conscia praui.
Agmine pro Danaum cultro feriente litatam
Nouerat et similem nasci potuisse putabat.
Candida uirgo tamen plus iam cognoscere patrem
Coeperat, officium citius dedit ipsa ministrae.
Mystica continuo sumptum uas igne repleuit;
Regia uirgo cito per patria colla pependit,
Oscula pura petens et dans, commercia mundi;
Mox imber rigat ora pius nataeque patrique.
Conticuit genitor, dum uultus gaudia plorant
Et gemitus crebris singultibus oscula rumpunt;
Tandem uocis iter pietas reserauit et infit:
"Filia, noster amor et noster, nata, reatus,
Viuis an effigies et imago uolatilis extas?
Sic leto non es sacrata morte dicata?
(Gaudeo, da ueniam) sic corruis ense deorum?
Nam uiuam te membra docent actusque fatentur.
Dic igitur, qua sorte manes a matre dirempta,
Ad delubra deae postremum tempora uincta
Et, quod plus miror, per .. sacra Dianae?"
Dixerat haec genitor, cui sic est uirgo locuta:
"Cum, pater, Hectoreos peteretis classibus agros,
Fraudis Vlixeae formatur epistola mendax,
Nomina uestra tenens, quasi iusseris ipsa uenirem
Ocius ad thalamos coniux sponsantis Achillis.
Credula mater erat, quae me commisit Vlixi;
Nec uocor ad thalamos, sed uictima trador ad aras.
At mitis pia templa deae: miserante Diana
Pro me cerua datur lugenda uicaria nullis.
Sic rapior cultris et seruio turis alumna."
Casibus auditis doluit gauisus Atrides,
Qui numen ueneratus ait prece pectore ture:
"Plectriferi germana dei, Letoia Phoebe,
Nomine tu quocumque dea praeclara uocaris,
Numine mox ipso praestas quodcumque rogaris,
Mitior exsistens, sacrum largita cruorem,
Luctibus omissis donans lamenta parentum;
Mucro sacerdotum feruet ieiunus et expers
Sanguinis humani, contentus sanguine uili;
Tu rapis ex aris animas et morte parata:
Pignora redde precor regi post funera patri,
Vt prosit dempsisse neci: tibi, Delia, supplex
Mille dabo pecudes, ceruos hircosque suesque,
Cornibus armatas lunata fronte iuuencas.
Nil actum Troiae est, si non comitante Mycenas
Virgine pergo redux plangenti reddere matri,
Quam putat extinctam: uestra pietate redemptam
Sentiat et uertat proprios in gaudia planctos."
His precibus commota dea crudescit in iras:
Auertit uultus oculos mentemque rogata.
Sensit ut armipotens flammari corda Dianae,
Terretur retroque pedem cum uoce coercet,
Tristis ad aequoreos celerat uestigia fluctus,
Puppibus impositus proscindens cursibus aequor.
Interea dum carpit iter spumantibus undis
Fama Mycenaeas uolitans repleuerat oras,
Aduenisse ducem ditatum sorte duelli.
Nec mora: praeda uenit palmatis puppibus omnis,
Occurrunt oculi Danaae de turribus urbis,
Moenia femineis replentur cuncta cateruis.
Captiuos uisura Phryges Agamemnonis uxor
Affuit, aduentus metuens impura mariti.
Qua uisa cessere loco matresque nurusque:
Constitit insipiens ut adultera regia coniux,
Publica planctigeris exsecrans gaudia uotis
(Anxia sollicito quatiuntur corda pauore),
Supplicium exspectans scelerum ueniente marito,
Atque oculos per cuncta iacit mandante timore
Et pallor premit ipse genas feruore recenti,
Attamen infelix animo uersatur adulter.
Ast ubi non uidit descendere puppe tyrannum,
Impunita putans sua crimina posse manere
Gaudet et internae mentis secreta fatetur
Permixtus candore rubor pallore fugato,
Et lasciua reos pulcrescunt gaudia uultus.
Credidit aequoreas quod rex sit mersus in undas,
Nec uult scire moras, tantum contenta quod absit,
Et celeri cupit ire gradu dictura maritum
Non reducem moecho; sed spes ibi fallitur audax.
Propter eam sors regis erat Cassandra sacerdos,
Inter Dardanias clades Danaumque triumphos
Non habita indigne, licet esset portio praedae.
Ipsa Clytaemestrae sacro correpta furore
Longius exclamat: "salue regina Pelasgum,
Vltio Dardanidum, captae solacia Troiae,
Tuque triumphalis domitor bone pastor Egiste,
Plumea cui praestant post pelles stramina lectum,
Quem post tecta casae regalis suscipit aula:
Quid dubitatis adhuc uestros releuare timores?
Perdite, ne pereat uestri cito fructus amoris
(Tempus adest et fata iubent et culpa perurguet):
Iam amputet eripiens uictricia colla bipennis!
Vos licet et similis maneat censura polorum,
Sit saltem mora longa reis, dum crescit Orestes.
Victima carnificis nati post funera patris
Mater eris, tecumque ferox ferietur adulter
Pyladis fodiente manu (mihi credite) cari.
Vae miserum furor alter habet: purgandus Orestes."
Dixit et elisam retinent per transtra rudentes.
Prouida terruerant reginam dicta nefandam:
It pallor super ora redux facinusque parare
Disponit sub corde truci, furor urget amoris
Sollicitusque timor grassatur mente pauenti.
Maesta domo quasi laeta redit terrente pauore,
Ingrediens thalamos suspiria longa trahebat
Corde premens gemitus et gaudia uultibus aptans.
Quid rumor, quid fama ferat, quid nuntia portent,
Auribus attonitis lasciuus quaerit Egistus.
Quae sexus armata dolis sub fraude latenti
Incipit effari: "iuuenis, dic, quid sit agendum.
Occidimus: redit ille meus post bella maritus
Victor et armatus zelo mordente minatus
Moribus Argolicis leges inducere castas
Tristibus imperiis. alieni criminis ultor
Quid faciat pro iure suo? moriemur inulti
Et periet iam noster amor: mactabit utrumque
Turbidus ante diem, solitus punire nocentes
Letifero mucrone ferus. spes nulla salutis
Est, nisi uitalem contemnimus ambo salutem.
Gloria belligeri feriantur et arma tyranni,
Et prior occumbat quam nostros sentiat ignes,
Prospera bellorum quem sic fecere superbum
Et Priami fortuna nocens, ut sanguinis usu
Humani generis uilem putet esse cruorem.
Per te casta negor, per te fero damna pudoris,
Nec uolo tam multi sceleris reperdere fructum.
An uerbis inimica loquens extorqueo? factis!
Communis nos casus habet uitaeque necisque,
Est nobis commune bonum, commune periclum,
Sors pariter nos una manet: iubeoque rogoque
Pastorem regina monens; formidine mortis
Territa sollicitor miserandi femina sexus,
Conueniens tamen hortor opus, dum congrua uitae
Impero, ne moriar tecum peritura cruente;
Nam mecum miser ipse cades Agamemnone uiso,
Impie. funereis nos casibus eripe sollers;
Nec labor ullus erit uictorem sternere ferro:
Semper iners securus erit, qui perculit hostem,
Et patet insidiis nullo terrente quietus.
Non est quem metuas: breuis est et paruus Orestes,
Vnaque natarum cinis est per templa Dianae,
Altera sexus iners recidens miseranda quid audet?
Exulat interea Menelaus alter Atrides.
Quidquid agis, impune geris, scelerisque peracti
Sic merces, non poena datur; felicior ibis
Atque Agamemnonio regno potieris et aula;
Exemplumque recens tibi iam superaddo, Lacaenam
Interfectricem tot regum, tot populorum
Viuere felicem post funera tanta quiete.
Nec metuam Danaos: heredem sterno Thyestis."
Dixerat haec mulier, spes est data maior Egisto.
"Tramite, dic, quo" pastor ait "geminare ualebo
Hoc tam grande nefas? labor est extinguere regem
Atque triumphantem quod plus in principis aula."
Tunc pandens regina uiam scelerata profatur:
"Bellorum maculis et crasso sanguine uestem
Rex ferus imbutus ueniet; mutare necesse est
Indumenta duci; tunicam dabo uertice clauso.
Dum caput indutum cupit exertare tyrannus,
Egredere praeuentor atrox uiolentus: Atridis
Finde secure caput ceruicem colla cerebrum.
Vltima res tantum quae restat sola iuuabit.
Consilio subcumbe meo: haec una medella est,
Luctibus illatis auertere funera nostra.
Dum moror, adueniet nostri modo criminis ultor."
Haec infausta loquens lacrimis simul ora rigabat.
Turbidus in ferrum rapitur flammante timore
(Audacem faciebat amor terrorque proteruum)
Et mouet armatos ictu quatiente lacertos
Absentemque ferit pauidus quem non uidet hostem.
Sic solet anguis hians obsesso fonte uenenum
Fauce parare necis fatis mortalibus aptum
Pectore sublatus lingua uibrando trisulca.
Motibus his mulier melius gauisa resumpsit
Turpiter infames animos: redit illa uoluptas.
Impete plectibili per rustica colla pependit
Dulcia lasciuis defigens basia labris;
Ille uicem redhibens dabat oscula crebra per artus.
Dum commune nefas aequali mente fruuntur,
Regia puppis adest uariis ornata coronis.
Plus magis audaces animos de crimine sumunt:
Illa rapit tunicam, pastor rapit inde bipennem.
Officio stat quisque suo: celatus adulter
Intra claustra latet, mulier progressa parumper
Morte maritali tunicam subnixa ferebat.
Rex rate descendens tacta tellure triumphat:
Bellorum maculis rutilabat, sanguine pulcher,
Grandis in aspectu, pugnarum horrore decorus;
Qualis erat referens caelo post bella gigantum
Iuppiter astriferam stellata fronte coronam
Atque coruscales fundebat uertice flammas.
Pignora naturae concurrunt dulcia patri;
Itur in amplexus et reddunt oscula danti.
Lumina uoluebat genitor uisura iugalem,
Pergit et ad thalamos post publica limina portae,
Impia quae reducem fallaci uoce salutat:
"Belliger armipotens, cultus depone minaces
Atque habitus dignare pios uix pacis amator.
En tibi uestis adest nostro contexta labore,
Aurea purpureo radiantur fila colore."
Dixit et exutum tutanti tegmine regem
Callida funereo perfundit corpus amictu.
Sed capiti dum quaerit iter tunicaeque fenestram,
Illa manum retinens armatum acciuit Egistum.
Erigit ille trucem dextra uibrante bipennem
Et ferit incautum caput impius impete mortis
Ac diademalem frangit cum uertice frontem
In partes hinc inde duas; geminantur et ictus,
Terque quaterque ferit, diffundit testa cerebrum.
Regina laudante manu rex concidit insons,
Saucius et tremulo quatiebat corpore terram:
Sic aper implicitus uenantum cassibus ingens,
Dum cupit exsiliens euadere retia toruus,
Concutit ora ferox spumantia dentis adunci
Et perdit uacuos collisis morsibus ictus:
Sic Asiae domitor consumptus fine cruenta.
Heu, pastoralis populauit membra securis.
Aspera sors hominum uel mens ignara futuri!
Credere quis posset, si centum flatibus acta
Delphica fatidicos quateret cortina recessus
Antra mouens tripodasque ciens et plectra fatigans,
Euersorem Asiae foderet quod cultor agelli
Aut desertor iners, ouium pecorumque magister,
Et caret igne rogi, dederat qui Pergama flammis!
Discite felices non umquam credere fatis:
Sunt faciles dare summa dei, tamen ante relinquunt
Et miseros in fine nocent aut forte repente
Destituunt poenasque petunt de sorte secunda.
Credere qui non uult, Priameia fata reuoluat
Atque Agamemnoniam uideat male credulus aulam.
Clade repentina premitur Pelopeia uirgo,
Sed tamen ultorem patris seruauit Orestem:
Faucibus eripiens germanum Electra parentis
Imposuit puppi secumque adduxit Athenis
Et bene sollicita studiis sapientibus addit
(Quae ratis aduexit regem, haec pignora regis,
Spesque Agamemnonias et Troica gaza reportat).
Cuius erat nimium fidus Pylades amicus;
Iunxerat hos studium sollers et gloria linguae.
Velle fuit commune uiris et nolle duobus:
Exercebat opus iuuenes si forte palaestrae,
Pacatum luctamen erat; per lustra ferarum
Venandum fuerat: socios uenatus habebat;
Cornipedem si quisque leuem frenabat habenis,
Hoc similis faciebat amor; producere telis
Si fuerant animi, iuuenis iaciebat uterque;
Par bene lusus erat pueris, si calculus esset:
Nec uinci (est) quisquam metuens nec uincere feruens.
Sic amat atque fouet germanum Castora Pollux
Et paribus uotis Pollucem Castor amauit,
Mortibus alternis et uitae damna repensant.
Vestibus induitur Tyriis homicida et adulter
Et poenale caput cingit diadema coruscum.
Tamquam legitimus heres Agamemnonis aulae
(Et magis heredem conuenerat esse Thyestis)
Intrat et orbatum per singula quaerit Orestem.
Ast ubi rex Danaum defossas sensit Egistus,
Troianas raptaret opes spes una manebat:
Has quoque cognouit regis cum pignore captas.
Aestuat impatiens, quod regni nomen inane
Offendit, quia perdit opes, quibus esse tyrannus
Posset et armari ferroque auroque ualeret.
Callida participem sceleris solatur et arte
Fraudis et ancipitem confirmat in arte manere:
Femineas ostentat opes quas sexus habebat
Et diademales, profert quas garrula, capsas,
Turpibus inducens pretiosa monilia membris.
"His" ait "Argolicos emimus per regna fauores
Muneribus proceresque nouos ueteresque trahemus
In nostram transire fidem; nam principis uxor
Cuiuscumque libet, licet extet pulcra pudica,
Censibus his ornata nitens placare maritum
Aggreditur: praesumpta suae dulcedine linguae,
Diuitiis armata meis haec dulce uenenum
Auribus attonitis fundet blandita peritet,
Mollibus artifices iungens amplexibus artus,
Et faciet nobis sublimes sexus amicos.
Pulcrius est aurum, sed femina pulcrior auro:
Auro foeda placent, auro decorantur honesta,
Emollit Cytherea trucem per proelia Martem.
Crede mihi, iuuenis, de sexu femina tracto."
Artibus his sollers animos reparauit amantis
Et gratis gauisus agit muliebribus ausis:
Sordida mens regnare cupit, dux sceptra tenere.
Extinctum sub fraude ducem nil tale timentem
Coniugis insidiis, ausu pastoris iniqui
Haec tacito sub corde premunt de principe ciues;
Murmure sollicito flentes haec dicta loquuntur:
"Impia sic Lachesis Parcarum lege bipennis
Censuerat regem tam turpi morte periret?
Atque utinam iuuenem per bella feriret Amazo
Penthesilea fremens, quam uix euasit Atrides,
Et non infami prostratus morte periret
Crimine cum gentis, Danaum cum clade suorum
Et pede tractus humo iacuisset ab arce remotus,
Cuius honore carens tumulatur nocte cadauer."
Dic mihi, Musa, precor, qua re materna nouerca
Quaerere neglexit pueros et tradere captos
Patris in occasus? Dorylas libertus Atridis
Et pueri nutritor erat fugientis Orestis.
Consilium mendax sollerti pectore sumpsit
Fingere, quod pelagus rabidum demersit Atridas
Fluctibus aequoreis. qui stans in litore dixit:
"Di maris et terrae, pietas et origo polorum,
Naturae caelestis amor, mendacibus ausis
Vos precor, annuite et fallacia uota iuuate:
Credar et aduertar mendax adsertor honestus.
Tollere nam insontes cupio de sorte paterna,
Quam mater plectenda parat uel uitricus hostis."
Dixit et undiuagis uestitus fluctibus intrat
In mare caeruleum, tumide spumantibus undis
Mersus ad usque caput; tunc litore sicca petiuit.
Turbidus haec plangens funestam currit ad urbem
Et querula sic uoce boat: "pro Iuppiter, hostis
Sic placet ulcisci Troes et perdere Graios?
Pro Phrygibus pelagus saeuit, mare uindice Troiae.
Quod pueri gessere nefas? quid mollior aetas
Gessit in Iliacos bellorum tempore campos,
Ne fuga sit miseris optata per aequora uectis?
Vidi ego mergentes fluctu sorbente carinam,
In qua uectus eram comes et nutritor Atridum,
De qua solus inops euasi remige planta.
Iusta Clytaemestre, mitis crudelis Egistus:
Saeuior unda maris, quae nec post bella pepercit
Pignoribus Danaum! felix iam Troia uocanda!"
Diceret haec cum uoce pia, raptatus ad aulam
Muneribus cumulatur opum, quod gaudia ferret
Mentibus incestis. nam mox regina proterua
Imperat acciri populos, uenere coacti.
Aedibus in mediis quae sic est orsa profari:
"Eximii proceres Danaum populique pusilli,
Quos Agamemnonii per ferrea lustra triumphi
Non mersere neci, sed adhuc superatis inanes
Visceribus uacuis, exhausti sanguine fuso:
Quod uos sic minuit saeuis Bellona duellis,
Regis culpa fuit, qui exhausit ciuibus urbem,
Conisus uiduare nurus, orbare parentes
Et natos spoliare rudes pietate paterna.
Inde ferox percussus obit sub morte securis
Atque sua proles iacuit modo uindice fluctu.
Spondeo iam requiem, placidam sperate quietem:
Otia pacis erunt, nullum nocturna cubantem
Classica sollicitent, nullas tuba uerberet aures:
Temporibus licitis blandos recerpite somnos.
Aspera tela uacant: curuentur falcibus enses,
Ossibus et neruis deflexos cornibus arcus
Ad solas aptate feras celeresque uolucres.
Deliciis epulisque bonis refouete senectam,
Pignora natorum dulces nutrite nepotes.
Vnica mors restat morbis finire salutem:
Tramite naturae finem labentibus annis
Iam sperare licet et praeter uulnera ferri
Corporis exitium; fas est sperare sepulchra
Ordine legitimo. flammas sperare rogales,
Et tumulum sibi quisque paret post busta perennem.
Germinis ille sui crudelis et impius hostis
Rex Agamemnon erat, patriae dominator amarus:
Ciuis Egistus erit me profitente maritum."
Dixerat et cunctos discedere iussit ab aula
Ac domibus remeare suis. sed uilis adulter
Nescius atque rudis regnorum frena tenere
Ipse sibi genium fastu facit: ore minaci
Asper erat famulis regalibus, aduena seruis;
Imperium non mite dabat, quibus ipse profecto
Si famularetur, crimen sibi turpe putarent.
Sceptra triumphorum data sub pastore tyranno
Pro pretio scelerum, mercedem sanguinis ostrum,
Matronale nefas, uxorem dedecus aulae
Quis, rogo, non gemeret? tamen hos formido iubebat
Infami parere nouo: timuere bubulcum
Acrius, Hectoreos qui non timuere furores.
Ius Agamemnonium fuerat; post Pergama capta
Verbero plectibilis comes armipotentis Achillis.
Praecidit regnum Tamyris regina Getarum,
Sed nil turpe gerens uindex fuit illa suorum;
Si fecit Medea nefas, flammata dolore
Dulcis amoris erat, cum regia tecta cremabat
Incolumi uiduata uiro de paelice Glauce;
Impia Lemniades sumpserunt arma puellae
Atque maritali foedarunt sanguine lectos,
Sed Veneris furor acer erat facinusque nefandum.
Quod Scythicae gessere nurus, in crimine tanto
Barbara turba fuit. nam tu, regina Pelasgum,
Graecia quam genuit legum fecunda creatrix,
Clara Mycenaei coniunx et uindicis uxor
Crimen adulterii geminasti caede mariti.
Alcestis meminisse fuit, quae morte maritum
Manibus eripuit, pia coniugis, impia de se.
Quid loquar Euadnen Thebanis ignibus ustam
Et post fata uiro flamma crepitante sodalem,
Impia cum pietas, affectus dulcis amaram
Iussit habere necem, quae contra uulnera luctus
Fortior igne fuit, crudelibus usa medellis,
Et simul ad manes in puluere coniugis iuit?
Pertulit urna duos, funus quos iunxit, amantes.
Conubium felix! exemplum grande pudoris!
Impia sacrilego nupsit post fata marito:
Pronuba flamma fuit, thalami rogus et pyra lectus.
Quid sit honestus amor, multae docuere puellae.
Dum regnaret iners, Parcarum crimina, pastor
Et simul illiciti sese fruerentur amores
Annorum septem spatiis et mensibus octo,
Ibat alumna manus tumulis regalibus omnis
Noctibus in mediis flens per haec tempora regem,
Anxia quae gemitum tremulis ululatibus usa
Temperie moderante premit terrente pauore.
Tunc ibi libertus sollers nutritor Orestis
Euomit in gemitus uoces et uerba doloris:
"Optime rex quondam, sed nunc miserabilis umbra,
Prosperitas cui saeua fuit, uictoria crimen
Intulit et mortem peperit post bella triumphus,
Cuius adoratus constat per templa precantis
Iratos audisse deos, placata negabant
Numina prouentus: Danaos si uincere rectum est,
Si gremio Paridis remanens est rapta Lacaena
(Nonne laborastis, Helenam ne pastor haberet?
Ecce, tuam nunc pastor habet!), si transitus est mors,
Si sensus post fata manent, post membra solutae
Si remanent animae, si stat post fata superstes
Spiritus, exaudi lacrimas fletusque tuorum!
Rumpe solum, findatur humus telluris hiatus,
Nixus et armatus subito furialibus umbris
Surge, uelut quondam tumulo surrexit Achilles:
Exige supplicium de coniuge, soluat adulter
Tot poenas quot membra gerit. morieris inultus,
Et pastor tua regna tenet? post busta seuere
Exegit mortem de uirgine Thessalus heros
Moribus innocuis: tu dux impune relinques
Tot scelerum auctores uictricia regna tenere?
Di, regitis quicumque chaos crudele barathri,
Rumpite tartareas proscisso gutture fauces,
Mittite uirgineas funesta in tecta cerastas!
Ne dubitate: truces uenient ad regna Thyestis,
Notum iter inuenient, sua per uestigia current.
(Non estis Furiae, si quaeritis ante rogari
Ad quodcumque nefas, si non et sponte nocetis;
Sed dubito quia iusta peto, tamen oro cruenta.)
Spes mihi maior adest: Thebis uicina petuntur
Moenia tartareis quondam sacrata tenebris
Et claro priuata die sub luce diurna.
Ergo precor, cum iusta truces sententia mortis
Participes scelerum percusserit ense seuero,
Vos Acheronteis tortoribus addite flammas
Et Furiis augete malum mortale uenenum,
Torqueat auctores scelerum crudelis Enyo:
Non sat erunt quaecumque reis tormenta paratis."
Dixit; et ex imo gemuit uox missa sepulchro:
"Parcite funesto mentem uexare dolore
Meque piis onerare malis (releuare sepulchrum
Debuerat famularis amor), quem pessima coniunx
Criminibus succensa suis et amore pudendo
Vel fama prostante sua muliebribus armis
Extinxit, cui uictor eram regressus ab hoste
Praedo decennalis fraternique ultor amoris,
Vltor adulterii! quem fudit adultera coniunx
Nec timuit foedare domum, maculare penates
Impete mortifero subita cum fraude profana.
Nam nec inultus ero, ueniet his poena cruenta.
Sed ne plura loquar, uerum est Cassandra locuta:
Credite Cassandrae, uerax Cassandra sacerdos."
Dixit, et abscedunt omnes linquendo sepulchrum.
Illa nocte tamen uolitans Agamemnonis umbra
Venit Athenaeis mox sedibus (altus Orestes
Illic quippe fuit, cum quo Pylades amicus:
Flatibus alternis perflans commercia somni
Lassus uterque fuit, concussus amore palaestrae)
Et stetit ante toros ambobus uisus Atrides
In somnis, non qualis erat post bella triumphans,
Sed qualis cecidit percussa fronte bipenni;
Tristis iners tremulus, gemitu suspiria rumpens;
Pallida puniceo perfuderat ora cruore
Et tremulas languore manus; ceruice uacanti
Ac pede uincla trahens quibus est abstractus ab aula,
"Non pudet, o iuuenes", dixit, "pubentibus annis
Vestitos sub flore genas lanugine crispa,
Grandibus instructos studiis et fortibus armis,
Vt pastor mea regna notet promotus in arce
Sanguinea mercede, cluat sub crimine multo
Laetus et indomitus, tumida ceruice supinus,
Plaudat et infamis uos iam (non fama?) perisse?
Sic peto Cecropidas uindictam sospite nato,
Incolumi Pylade suo? Patroclus Achillen,
Thesea Pirithous non sic expertus amauit.
Armati gladios in bella domestica ferte
Atque adfine nefas cognato abscindite ferro:
Nullum crimen erit matrem punisse nocentem;
Morte maritali sceleratam iure necabis.
Natus amore pio flammatus morte paterna
Vindicet ut patrem qui matrem strauerit ictam,
Crimina purgabit matris de tempore prisco;
Nam patrem docet esse suum quem uindicat armis,
Dignus adulterii uindex, pius ultor et heres.
Noster amor Danais, sunt odia saeua duorum.
Ite pares animis: uobiscum uernula turba
Sentiet; irati potius quod tardius istis,
Ore fremunt famuli, qui carpere dentibus optant
Corpus Egisteum uel uiuum, tradere flammis
Coniugis infandae crudelia membra cremanda."
Dixerat haec, gemitus somni rupere quietem.
Mox Agamemnonia proles instructa sodali
Dum narrare parat sua somnia noscit ab ipso
Ac stupet attonitus, quae tanta potentia patris
Tempore sidereo mentes monuisse duorum.
"Dic mihi, frater", ait, "dic iam modo, quid sit agendum.
Pectora cor sensus animum praecordia mentem
Conturbat pietas dolor anxia maeror origo
Affectus natura pudor reuerentia fama.
Transigo funereum materna in uiscera ferrum?
Quae (perpendo diu) bis quino mense peregit
Conceptus portare meos stimulante dolore,
Semina naturae, blandae primordia uitae,
Viscera lucis iter uel magni ianua mundi.
Ast ubi sortitus nascendi iura peregi,
Flumine pectoreo dedit ubera lactea labris,
Dulcia nectareum fundentia mella saporem:
Fit nutrix quae mater erat, regina ministra,
Exhibet affectus patrios ignara soporis.
Haec pater, haec mihi mater erat pugnante parente,
Donec ab undecimis me aetas eximeret annis.
Immemor existam tantorum in matre bonorum?
An pater extinctus per me remanebit inultus?
Facta luat pastor solusque superstite matre
Corruat, et patrios manes satiabo cruore.
Poena sit haec matri, ut prostrato uiuat Egisto,
Ante oculos recidente suos; muliercula tristis
Aspiciat moechum, quae garrula uidit Atriden."
Dixerat haec dubius, sed non cunctator amicus
Dentibus infrendens suspiria traxit ab imo
Pectore longa ferox et sic aggressus Orestem
Increpitat: "sic sensus iners tua corda tepescit,
Vt facienda putes quae nec dicenda fuissent?
Dicere grande nefas, scelus est audire nefandum:
Imus ad Argolicas ueniam donare Mycenas?
Criminibus matris magis est quae dignior, horum
(A scelus indignum) poenis ferienda duorum?
Quaeso caue, iuuenis, Danaum praescripta dolentum,
Ne, iugulatricem patris dum uiuere censes,
Credaris non esse suus. non iure parentis
Vmbra, soporatum quae te conuenit Athenis,
Occurret per mille uias? per limina portae
Obsidet et tremulis haec uocibus astra lacessens
Inuehitur: "sic, nate, paras defendere patrem,
Sic decet extincti genitoris fata dolere,
Sic dabis inferias nostris tu manibus ultor?
Vitricus optabit tali se morte perire,
Vt sit quae post membra rei crudelibus umbris
Ingerat inferias animam parcentis Orestis:
Victima seruaris, fuerit nisi uictima mater."
Quid facias genitore tuo tibi maesta loquente?
Parcitur infaustis: pius an pietate repulsa
Ad tumulum patris fundantur membra reorum!
Surge iuuentutis melior spes indole regni,
Excitet ingenium uirtus et gloria mentem,
Armentur pietate manus, crudelior ensis
Truncet in extremo gemitu fera colla duorum.
Ibo libens comes ipse tuus per tela, per ignes
Nec metuam quemquam, uestri sunt patris alumni.
Sed dabo consilium sollers immune salubre:
Explorator eam; tacita quos uoce monebo
Aduentus sperare tuos. quae turba ministra
Credula dum fuerit, nobis mox corde fauebunt
Ac pro te rapiant gladios: sic tutius itur."
Talibus adloquiis accensus felle doloris
Erigitur iuuenale fremens, mortale minatus,
(Dentibus illisis frangebat murmura morsus)
Et, quasi adulterium caperet pastoris Egisti
Matris in amplexus infamia membra ligare,
Percutit absentes nullo moriente reorum:
Qualiter infremuit post somnia Pyrrhus Achillis,
Quae sensus monuere suos cum nocte sopora
Aeacide stimulante truci, cum posceret heros
Virginis inferias in Pergama saeuior umbra.
Ergo ubi consilium placuit Pyladis Oresti,
Mentibus armantur, solis mucronibus usi.
Callibus occultis, qua semita ducit euntes,
Ibant obscuri quaerentes ausa latere,
Donec in infames iugulos uindicta ueniret.
Sic Diomedeos gressus comitatus Vlixes
Dardana nocturnus peteret cum castra uiator,
Sollicitum carpebat iter (non indice cornu
Classica bellisonis quatient clangoribus auras:
Sic pede suspenso tacitus sine flatibus oris
Ibat ab Argolicis progressus puppibus audax
Fortior Oenides, sollers Laertius heros):
Sic et Athenaei iuuenes petiere Mycenas.
Qui dum iter inceptum peragunt, nutritor orestis
Apparet Dorylas subito trepidantibus illis:
"Vnde uenitis", ait, "iuuenes, quiue estis, amici,
Quoue tenetis iter?" qui nullis uocibus usi
Dum transire parant, Dorylas cognouit Orestem,
Cuius in amplexum per dulcia colla ruebat
"Viuis alumne?" sonans "quia uiuis, uiuimus omnes.
Cessimus insidiis, dum luxuriatur adulter;
Deliciis fruitur polluta matre potitus,
Templa triumphorum, regalia tecta potentum,
Et delubra ducum uel puluinaria regum
Crimine prostituens gaudet fecisse lupanar.
Nos tamen ad tumulum magni genitoris euntes
Plangimus adsidue; cuius promissa tenemus,
Quamuis Cassandrae fuerint responsa priora,
Quod superest cito poena reis. properate, sodales
Indole Cecropia: uobis diuina fauebunt;
Regia familia scelus hoc punire precantur.
Ne dubitate, uiri, uestras accendere mentes
Et capulis armare manus, astringere ferrum:
Hunc stimulet pietatis amor, te foedus amici,
Hinc dolor exsurgat, hinc famae pulchra cupido.
Nec labor ullus erit mulierem sternere turpem;
Rustica praeterea quae sit mora frangere membra?"
Dixerat haec senior. spes haec accendit amicos
Accelerare gradus: prope iam non esse Mycenas
Quisque dolent iuuenes; sed "pergimus" inquit Orestes,
"Acceleramus iter" subicit Pylades et inquit
"Ito prior, senior; nos festinare necesse est
Audiat haec seruilis amor secretus in aurem
Et subito speret nos quarta luce uenire."
Dixit; et abscedens senior praecessit ad urbem:
Gaudia dant gressus celeres, quos denegat aetas.
Iamque iter emensum: fessus peruenit ad arces,
Indicat occulte paucis, quia uiuit Orestes
Et uenturus erit uindex sub luce futura
Sanguinis auctoris, monitis urgentibus omnes,
Vt taceant furtimque ferant cuicumque ministro.
Cunctis nosse licet, solis hoc scire negatur
Complicibus scelerum, ne se subducere possent
Aut armis conferre manum, defendere uitam.
Aduentum ad domini retinet pars uernula portas:
Altera pars aedes, pars obsidet altera muros.
Reddidit interea rutilum post astra refundens
Depositum natura diem stridentibus undis;
Sol micat et melior compensat damna Thyestis.
Viderat Atrides muros, quos liquerat infans,
Sed memor illorum dextram cum uoce tetendit:
"Salue, prisca domus, patriae saluete Mycenae,
Exsecranda prius, sed post ueneranda manebis,
Sanguine si matris cineres satiabo paternos.
Sentiet umbra potens ultam se uindice nato,
Quando Eriphylaei percussam uulneris ictu
Viderit uxorem uelut auguris Amphiarai."
Dixerat et trepidus muros circum inspicit hospes;
Qua meminit, carpebat iter comitatus amico.
Postquam introgressus, cognoscit turba ministra
Agamemnonium, gressus oculosque manusque
Et planctu gaudente fremunt sine uocibus oris.
"Iam portae claudantur", ait Pylades Oresti.
Claustra ligant aditus, crepuerunt classica mortis.
Securi stipuere rei, terretur Egistus:
"Non ego promisi Danais per saecla quietem?
Nullus ad Argolicos moueat qui bella remansit
Hectore consumpto, Troia pereunte sub armis."
Dicebat regina furens irata ministris:
"Vindico, sic uiuam mecumque senescat Egistus."
Talia dum loquitur (quasi uindex saeua minatur),
Vna puellarum male concita currit anhelans;
"Venit Orestes", ait, sed statim credita non est.
Dum dubitant somnumque putant et uana locutam,
Apparet uiolentus atrox Pylades in aula,
Qualis in hoste fuit trux irreuocabilis Aiax,
Hectora cum peteret clipeo septemplice tectus;
Ore fremens et fronte minax, mucrone coruscus
Intonat auctores scelerum: "crudelibus ausis
Regnantes nunc usque truces euadere iustas
Sperastis uos posse manus? modo saeua luetis
Supplicia scelerum non una morte perempti."
Dixit et ad famulos ultricia uerba retorsit:
"Praecipitate nefas solio de principis ictum
Et pede tractus eat fera uictima regis Atridis.
Carnifices frangant durissima membra secures
Et pereat pastor qua regem morte peremit;
Ante tamen nostram perfundat sanguine dextram."
Dixit et exertum costis immerserat ensem.
Saucia membra trahunt famuli pede uincla ligantes
Postque fores portae, quibus est prostratus Atrides,
Ossibus effractis minuunt per mille secures,
Et male partitos per uulnera palpitat artus.
At genetrix dilata putat sibi parcere natum
Et secura sui iam pro pastore dolebat,
Cum subito truculentus adest immanior hoste
Matris in exitium famulorum nixus Orestes
Agmine terribilis, qui captam crine trahebat
Increpitans: "impune tuum post funera patris
Sperasti regnare nefas tumuloque parentis
Iungere natorum uoluisti fata duorum?
Viuo (uides), scelerata parens, moriere cruente
Sed manibus iugulata meis super ossa mariti."
Conturbata parens nudis exerta papillis
Orabat natum: "per haec, puer, ubera, parce!
Per superos patremque tuum, per cara sororis
Pectora, quae nostro te tunc rapuere furori,
Et per Pyladen, quod plus est, testor amicum:
Da ueniam, miserere, precor, miserere parenti,
Si dici sum digna parens." tum natus "inanes
Perdis" ait "lacrimas, genitor te expectat ad umbras.
Ilias ingemuit domini Cassandra ruinam
Nec ferit Andromache famulans post Hectora Pyrrhum,
Cum regina Phrygum fieret captiua Pelasgum:
Praelato pastore ducis tu colla cruentas.
Haec mihi Pylades meus imperat et soror urget,
Vt iaceas mucrone meo, truculenta uirago.
Ast ubi nil potuit mulier de prole mereri,
Mox redeunt animo Phrygiae praesagia uatis.
"Si placet ulcisci genitorem" dixit "in ambos,
Pyladis me dextra necet, necet ensis et idem,
Et super ossa ruam recidens spirantis Egisti,
Et, scelerum complex et nostri criminis auctor,
Mixtus uterque cruor testabitur omnibus umbris,
Consortes scelerum quia sors manet una malorum."
"Quod super ossa rogas moechi moribunda iacere",
Natus ait, "melius recides super ossa mariti;
Nec cruor amborum miscebitur ense minaci,
Criminibus nec fructus eat morientis amoris
Aut operae pretium capiatis sorte malorum,
Supplicio sociante nefas: discreta iacebis."
Dixit et ad patris ueniens dat uerba sepulchrum:
"Sancte parens, quia sensus iners et spiritus extas,
Accipito inferias, quas offero. uictima iusta est:
Macto Clytaemestram matronam regis Egisti
Atque (utinam non!) ante tuam. solacia nosce:
Nam iacet ille loco, quo tu percussus obisti.
Aetatis mora iusta fuit, quod tardius hoc fit;
Olim uelle fuit." subicit Danaeia mater:
"Sol pietas elementa poli mare flumina tellus
Et rerum natura parens tuque atra uorago,
Expectate uices nato redhibente parenti
Quod genitus fuerit, mercedem cernite lactis."
Dixerat haec genetrix, surdis tamen auribus inquit.
Quod potuit pietas, uultus auertit Orestes.
Sol negat almus equos iterum de more Mycenis
Atque tenebroso subtexitur aere caelum,
Et non legitimam timuit mox Graecia noctem,
Extimuit natura chaos, elementa tenebras;
Laudat Enyo nefas, dextram capulabat Erinys.
Pallia purpurea praestricto dente momordit,
Concidit et tunicam manibus tendebat ad imos
Vsque pedes, metuens ne mortua nuda iaceret:
Maesta uerecundo uoluebat lumina uisu,
Vix semel infelix extrema in morte pudica,
Quod non ante fuit, metuens in funere famam.
Candida puniceo rutilantur membra cruore,
Verbere corporeo pressas quatiebat arenas,
Tandem iussa mori uitam cum sanguine fudit.
Tunc repetunt pariter regalia limina torui:
Sic duo terribiles fulua ceruice leones
Caede iuuencarum satiati lustra reposcunt.
Regia sanguineos susceperat aula sodales;
Conueniunt Danai, regis sub honore salutant,
Pars dolet Atriden, set pars dolet altera matrem,
Nemo tamen facinus uerbis culpabat apertis,
Nec fuerat quisquam qui non damnaret Egistum.
Transierat funesta dies, sol merserat undis
Oceano stridente rotas, redeunte sorore
Roscida somnigerum reuocabat palla soporem,
Tempus adhuc medium uoluebant sidera noctis:
Nuntius Hermione uenit de uirgine, raptam
Stirpis Achilleae Pyrrhi praedante rapina.
Mox furit Atrides, qui sic est orsus amico:
"Nos alius uocat ecce labor, nouus ignis amoris.
Quid faciam? scelus est, passim rapiatur adulta
Sponsa toris promissa meis. tu regna guberna;
Ibo ego per gladios flammas et mille cohortes,
(Nam decet ultorem patris sibi quippe mereri),
Dum tamen eripiam clamantem nomen Orestis."
Dixit et accinctus capulo produxit in hostem.
Repperit Aeacidem subientem templa deorum,
Aggreditur iuuenem, securum obtruncat ad aram
Et redit ad Danaos elatus caede secunda.
Dum solio fruitur patrio diademate pulcher,
Astitit ante oculos genetrix sua non ut inermis,
Sed faculis armata rogi, subcincta cerastis.
Ingerit in faciem iuuenis, mortale minatur.
Ignibus admotis resolutos orbibus angues
Terruerant haec monstra uirum, fugit atria lustrans,
Sed sequitur metuenda parens; petit ille recessus
Per secreta domus, illic magis inuenit hostem.
Obice postposito mox ianua cluditur omnis:
Repperit interius matrem in penetralibus aulae.
Infremuit conata loqui: "crudelior", inquit,
"Impie, non sat erat pietatis uulnus acerbum,
Vt scelerata manus macularet sacra deorum?
Claude adamanteas ferrato cardine portas,
Obstrue per chalybem, si sunt tibi mille fenestrae:
Omnibus ipsa locis adero tibi saeuior umbra
Per freta per campos per siluas flumina montes."
Dixit et angue rogi crepitanti pectora turbat.
Ast ubi pernicem non est fas uincere matrem,
It manus ad capulum, sed crebris ictibus auras
Diuidit et uacuam reuocat sine uulnere dextram
Ac miser increpitat: "meus est hic mucro cruentus;
Quo, meretrix, percussa iaces, feriere secundo."
Dixit, et agnoscens gladium grauis umbra fugatur
Aera per tenerum, tamen heu remanente furore
Perfurit Inachius uindex Agamemnonis heres,
Vt furit ex Baccho male sobrius ille Lycurgus,
Vt furit Alcides saeua terrente Megaera,
Vt quondam furuit Danaum fortissimus Aiax,
Infremit impatiens, tota discurrit in aula.
Qui famulos matrem, matrem putat esse sodales:
Mater erat quicumque fuit, uicinus ubique
Aspis et ignis erat; fugit hos, simul appetit illos,
Pyladis tantum facies non terret amicum.
Inter delicias epulis regalibus aptas
Esurit et facibus prohibetur tangere mensas.
Sic inferna fames animo torquetur inane:
Prandia conspiciens dapibus conferta potentum
Ingemit, ac nullus cibus est, sed imago ciborum,
Quos nec ut attingat furia cohibente uetatur.
Quid faciat? quos ille deos, quae numina poscens
Eliciat supplex? uel tertia regna fatiget?
Dum deflent omnes et tota plangitur aula,
Alter adest gemitus, tristis dolor et metus ingens.
Venerat Andromachae suboles Pyrrhique Molossus
Vltorem genitoris agens. Pylades Orestem
Tollit et externas subtractum mittit ad oras.
Litora contigerat, fuerant ubi templa Dianae-
Mos ubi saeuus erat: miser aduena uictima ferri
Ducitur - erectus mox stat uittatus ad aras.
Vidit ut, armatur quod ferro ex more sacerdos,
Expulsus terrore furor: mors proxima mentem
Reddidit et partem tribuere aduersa salutis;
Nam miser ingeminans Agamemnona saepe uocauit.
Audierat sollers Iphigenia nomen Atridis:
"Hostia, dic, quis eras, aut cur Agamemnona clamas?"
Saucius ille refert: "ego sum miserandus Orestes
Matre Clytaemestra genitus, regnator Atrides
Noster erat genitor." non ultra passa loquentem
Proiecit cultrum percussa fronte sacerdos:
"Soluite, carnifices, trepidantia membra ligati:
Sanguine corda carent, non est haec hostia grata."
Dixit et exutum uittis summouit ab ara,
Omnibus exclusis non se negat esse sororem;
Sed uidet interdum uitiata mente furentem
Nil sano sermone loqui. quem nocte precatu
Purgat et ablata migrat cum fratre Diana.
Vt patriam rediere suam, mox Fama Molossum
Instruit: accusat gemino de crimine Orestem:
Legibus exhibitum mediis induxit Athenis.
Conscendere patres templum praebente Minerua;
Surgit Achilleus stimulatus amore paterno
Et sic orsus ait: "proceres, legalis origo,
Arguo mortiferum sceleratae mentis Orestem,
Sanguinis oblitum, humani iuris egenum,
Sacrilegum superum, perfusum sanguine matris
Et dextra fundente sua. sed adultera forsan
Mater erat. Pyrrhus numquid fuit alter Egistus,
Quem necat in templo caelestia dona ferentem
Euersorem Asiae, natum armipotentis Achillis?
Forte refert, quia mater erat scelerata profana,
Crimen adulterii cumulat quae morte mariti.
Percutienda fuit rea maxima iudice iusto,
Non tamen ense suo. quid iam peccasse pudebit,
Cui prius est in matre nefas? censete seuera,
Cecropidae proceres: decet ultio talis Athenas.
Cuius in exitium sat erit non culleus unus;
Talibus hic opus est: aequentur uulnera membris,
Partibus abscisis sibi sit de morte superstes,
Tempore sed modico uiuax laniando cadauer."
Haec ait et tacuit. cui sic respondit Orestes:
"Summates Danaum, sapientes, lumina cordis,
Culmen Athenaeum, censores iuris honesti,
Gaudeo securus quod apud uos causa mouetur,
Sunt quibus uxores, quibus est affectus amandus,
Et meminisse reor primaeui temporis annos,
Quid sit amor sponsae, thalami quae uota futuri.
Dis superis grates, quod post tot funera mentis
Arguor adsistens inter subsellia sospes.
Incolumis ueneror sanctum per iura tribunal,
A licito discerno nefas. tractate, uerendi.
Non de lite mea sententia uestra ferenda est,
Sed de iure deum, qui me purgasse probantur,
Dum medicinalem tribuunt per corda salutem;
Nemo poli seruare deum, puto, uellet iniquum.
Iustior inuenior, dum matrem uindicat ultor:
Si ulciscenda rea genetrix, quid iam pater insons?
Quis, rogo, sacrilegus, quis demens audeat almos
Accusare deos, quibus est perfecta potestas?
Scilicet accuset, uocet in certamina diuos,
Obiciat facinus: praesumat bella gigantum.
Forsitan obiciat: fuerant cur ergo furores?
Cura doloris erat, proceres, nec poena reatus:
Taedia sollicitant animos mentemque fatigant.
Pyrrhus erat raptor, uindex post bella rapinae:
Arguit unus iners quem comprobat ordo deorum.
Quaeso, duces legum, sententia uestra resoluat
Purgatum sub iure deum, sub sorte benigna."
Dixit et imposuit moderata silentia linguae.
Consilium petitur, facta tractantur Orestis.
Mos erat arbitrii quod dispar calculus iret:
Albus adest uitae, nam mortem russeus urguet.
Iudicii certamen erat, sententia duplex
Discrepat et numerus par est utrique coloris.
Calculus albus erat, habuit quem dextra Mineruae:
Is datur ad uitae numerum, "purgandus Orestes"
Dicitur et procerum talis sententia fertur:
"Si decreta deum homini tractare liceret,
Posset Orestis opus legali tramite quaeri;
Sed quia praescripto capimur, clementia caeli
Non sinit audiri, iuris censura quiescat.
Quis temerator erit caelestia iura mouere?
Non erat impunis Paris arbiter ille dearum,
Teresias nec erat iudex impune Tonanti.
Raptor obit Pyrrhus, iusto mucrone peremptus.
Quod per templa ruit, fuit et perfecta potestas,
Si uellent, punire deis. securus Orestes
Sitque redux patriae nullo damnante reatu."
Actum erat. excipiunt populi clamore fauentes,
Suscipit egressum Pylades laetus amicum
Amplexaeque tenent laeua dextraque sorores,
Quattuor et reduces laeti petiere Mycenas;
Regia diuitiis reputantur tecta relatis.
Di, quibus imperio est facilis concessa Tonantis
Aeris et pelagi terrae caelique potestas,
Vos pietas miseranda rogat, uos mitis honestas,
Vos bona simplicitas, affectus sanguinis orat,
Vos genus humanum, consortia sancta cruoris,
Stemmata uos generis, cognatio iuncta precatur:
Crimina Lemniadum sat erant, Danaeia festa,
Quae thalamos fecere rogos, et facta Thyestis
Innumerumque nefas, quod sit narrare pudoris;
Ecce Mycenaea triplex iam scaena profanat
Graiugenum famam: uestro iam parcite mundo
Atque usum scelerum miseris arcete Pelasgis.