Rex immense Deus, cunctorum conditor et spes,
     Quem tremit omne solum, qui regis igne polum,
Sidera flamma dies quem sol nox luna fatentur
     Auctorem, Dominum saecula cuncta probant:
Principio seu fine carens et temporis expers
     Nescius alterni nec uice functus agis,
Omnia permutans nullo mutabilis aeuo
     Idem semper eris qui es modo uel fueras;
Nil addit demitque tibi tam longa uetustas:
     Omnia tempus habent, nam tibi tempus abest;
Qui mentes hominum qua uis per singula ducis
     Et quocumque iubes dirigis ingenia,
Qui facis iratus homines contraria uelle
     Propitiusque iubes ut bona cuncta gerant.
Quicquid agunt homines, bona tristia prospera praua,
     Hoc fieri ammittunt ira fauorque Dei.
Hoc tua uerba probant Moseo dicta prophetae,
     Quod duraturus cor Pharaonis eras.
Sic mea corda Deus, nostro peccante reatu
     Temporis immodici, pellit ad illicita,
Vt qui facta ducum possem narrare meorum,
     Nominis Asdingui bella triumphigera,
Vnde mihi merces posset cum laude salutis
     Munere regnantis magna uenire simul,
Praemia despicerem tacitis tot regibus almis,
     Vt peterem subito certa pericla miser.
Quis nisi caelesti demens compulsus aB ira
     Aspera cuncta petat, prospera cuncta negat?
Irascente Deo mentes mutantur et artus,
     Vertuntur sensus, uertitur et species.
Persarum regem Babylonae regna tenentem
     Post decus imperii quis neget esse bouem?
Et diademalem turparunt cornua frontem,
     Mugitus pecudis uerba fuere duci.
Agricolam timuit post Parthica regna bubulcum
     Summisitque pauens regia colla iugo;
Errauit per prata uagus mala gramina pastus
     Et qui homo bos fuerat de boue factus homo est.
Linquit et antistes serus pater ille Iohannis
     Elinguisque fuit uoce tacente silens.
Ast ego peccando regi dominoque Deoque
     Peior sum factus deteriorque cane.
Vulnera uexati curat sua lingua molossi,
     Heu mea quippe mihi uulnera lingua dedit.
Sed qui restituit pecudis post membra tyrannum
     Vt fieret rediens ungula fissa manus,
Quique reformauit tacitae modulamina linguae
     Ne mutilante sono uerba ligata daret,
Ipse meo domino Deus imperat atque iubebit
     Vt me restituat respiciatque pius,
Seruet, aui ut laudes dicam patriasque suasque
     Perque suas proles regia uota canam.
Culpa quidem grauis est, uenia sed digna reatus,
     Quod sine peccati crimine nemo fuit.
Nam Deus omnipotens potuit, cum conderet orbem,
     Tristibus amotis gaudia sola dare,
Sed diuersa creans et discordantia iunxit
     Et bona mixta malis et mala mixta bonis.
Sic elementa potens contraria miscuit auctor,
     Vmida cum siccis, ignea cum gelidis.
Littera doctiloquax apibus cognata refertur,
     Quis datur ut habeant uulnera castra fauos.
Cera dat ingenium pueris, primordia sensus,
     Inde fit ut praestet littera uel noceat.
Aspis habet mortes, habet et medicamina serpens,
     Vipera saepe iuuat, uipera saepe nocet.
Cerua salutares pasto serpente medullas
     Conficit et pellunt ipsa uenena neces.
Materies ferri simplex et noxia fertur,
     Impius inde nocet, rusticus inde placet.
Ipsa parit gemmas pretiosos terra lapillos,
     Ipsa dat et uepres spinea ligna rosas.
Delicias mortesque parat mare fluctibus altum
     Et generat pelagi concula diuitias.
Aera temperies auris uitalibus aptat,
     Quae corrupta dies eripit atque animas.
Aspera uel facilis retinet natura uolucres:
     Blanda columba auis est, aspera uultur auis.
Nubibus aggestis pluuiae nix grando pruinae
     Gignuntur, uicibus igne uapore gelu.
Sol dat temperies, species gratissima mundi,
     Cuncta creanda parans, cuncta creata fouens;
Per quem fetat humus flores et messis aristas,
     Sole perustus ager putris harena iacet.
Corpora sol reficit radiis et corpora uexat,
     Solibus alternis itque reditque salus.
Omnia nec mala sunt nec sunt bona sidera caeli;
     Lucifer hoc docuit, Sirius hoc monuit.
Temperies caeli medium nec possidet orbem,
     Nam de quinque plagis uix habet ipsa duas.
Quod caelum, quod terra, fretum, quod purior aer
     Non meruere simul, hoc homo quando habeat?
Culpa mihi fuerat dominos reticere modestos
     Ignotumque mihi scribere uel dominum,
Qualis et ingratos sequitur qui mente profana,
     Cum Dominum norunt, idola uana colunt.
Israhelitarum populum sic culpa tenebat,
     Quando Deum oblitus flans uitulum coluit.
Et tamen indulges ueniam poscentibus, auctor,
     Si sceleris facti mens rea paeniteat.
Te precor, Omnipotens, te quem decet esse benignum,
     Quem non ulla iuuat ultio, sed uenia,
Cuius sancta manus sustentat corda regentum
     Et pius inclinas mox ubicumque iubes.
Te coram primum me carminis ullius, ausu
     Quod male disposui, paenitet et fateor.
Post te, summe Deus, regi dominoque reus sum,
     Cuius ab imperio posco gemens ueniam.
Imperet armato pietas tua, prospera mandet
     Rex dominusque meus semper ubique pius;
Nec mihi dissimilis quam quod solet esse cateruis
     Sit pietate sua, sit bonus et placidus.
Nam tua sunt quaecumque gerit quaecumque iubebit,
     Iudiciumque Dei regia uerba ferunt.
Exorent haec pauca Deum, qui mentis opertae
     Sensibus aetheriis condita uota uidet.
Ad te nunc, princeps, mea uela retorqueo supplex,
     Pectore mente rogans, uoce manuque petens.
Da dextram misero, ueniam concede precanti,
     Tempore tam longo non decet ira pium.
Nam qui inimicorum culpis ueniale minaris,
     Captiuosque tuos deliciis epulas,
Puniat ut sit quod Christus, tu parcis iniquis;
     Vindice quo regnas, quo uigilante uiges.
Qui pereunt bello soli moriuntur in hostes,
     Qui superest pugnae, uiuat ut ipse, iubes.
Captiuus securus agit solusque rebellis
     Formidat mortem, praeda quieta sedet.
Conseruas animas, uictum super ipse ministras,
     Ne sit uita grauis surripiente fame.
Nemo cadet sub iure tuo sub morte cruenta,
     Scit se uicturum qui uolet esse tuus.
Turba rebellantum quotiens orauit in armis
     Vinceret aut certe praeda fuisset iners.
Securus sine morte manus dat hostibus hostis,
     Nam bene conseruas colla subacta iugo.
Sic leo terribile fremit horridus ore cruento
     Vnguibus excussis dente minante neces;
Acrius iratus crispato lumine ferri
     Et mora si fuerit, acrius inde furit;
At si uenator trepidans uenabula ponat
     Territus et iaceat, mox perit ira cadens.
Temnit praedo cibos, quos non facit ipse cadauer,
     Ac ferus ignoscit, ceu satis accipiat,
Et dat prostrato ueniam sine uulnere uicto
     Ore uerecundo deiciens oculos.
Sic tua, regnator, non impia frangitur ira,
     Cum confessus erit crimina gesta reus.
Ignoscendo pius nobis imitare Tonantem,
     Qui indulget culpas et ueniam tribuit.
Principis augusti simile est ad regna polorum,
     Vt canit ad populos pagina sancta Dei,
Sacrilegis referens caelestia iura cateruis
     Cinctus apostolica discipulante manu.
Nonne Dei praecepta iubent ne sol cadat intrans
     Irascente animo, sed pius extet homo?
Rex inimicorum iugulis mucrone pepercit
     Dauid et hic sceleris certus adulter inest;
Confessus facinus ueniam pro clade meretur
     Noxius impune uel sine morte reus.
Insuper et Salomon, eadem muliere creatus
     Quae scelus ammisit, munus honoris habet.
Non fit Abessalon heres de coniuge natus,
     Sed sceleris fructus sceptra paterna tenet.
Ecce quid impendit patris clementia parcens,
     Vt sibi regna daret, haec daret et suboli.
Ipse inimicorum Salomon non colla poposcit,
     Dum peteret Dominum, sed sapientis opem.
Extitit hic prudens, quia noluit esse cruentus,
     Pacificusque fuit consiliique tenax.
Stephanus ante alios lapidum sub grandine martyr
     Hostibus orabat sponte suis ueniam.
Haec bona simplicitas praestat ieiuna cruoris:
     Vir sine morte gerens nil habet ipse necis.
Caesar ubique potens hosti post bella pepercit
     (Et, quod erat peius, ciuis et hostis erat);
Sponte facultatem redhibens reparauit honores,
     Inde uocatus abit dignus honore dei.
Cuius ab imperio surgens et origine Caesar
     Augustus meruit tempus habere pium.
Tempore namque eodem est natus de uirgine Christus,
     Cuius et emicuit stella per astra poli.
Dux princeps Romanus erat de principe Titus,
     Si non praestaret, dicere saepe solens:
"Perdidimus hac luce diem", si nulla dedisset
     Non exoratus praestita supplicibus.
Alter ait princeps modico sermone poeta
     Commodus Augustus, uir pietate bonus:
"Nobile praeceptum, rectores, discite post me:
     Sit bonus in uita qui uolet esse deus".
Ecce quid impendit homini clementia simplex,
     Vt praestet bona dans conferat atque animae.
Ne facias populum mendacem, qui tibi clamat
     Vocibus innumeris "rex dominusque pius";
Vt uox uera sonet "dominus", sic uera "pius" sit.
     Orbis in ore uolat puplica merx procerum.
Fama ducum mos est bellis collecta cruentis,
     Ex quibus occurrit saepe reatus atrox.
Gloria bellorum ducibus populisque triumphos
     In commune datos diuidit armipotens.
Nam ducibus solis praestat clementia laudem,
     Non habet haec comitem participemque negat.
Dicit "in arma pares fuimus cum principe" miles,
     "Me pugnante, comes, uictor ab hoste redis".
Numquid, ut ignoscat rector, pars militis intrat?
     Soli qui ignoscit gloria laudis erit.
Qui fodit aduersos hostes certamina Martis
     Horrida concurrens, uincit in arma fremens;
Rex, qui dat ueniam subiecto et temperat iras,
     Plus quam turba facit, qui sua corda domat.
Te Deus aspiciens effundere nolle cruorem,
     Vt sine peccato, non sine laude daret,
Contulit absenti terrae pelagique triumphos:
     Ansila testatur, Maurus ubique iacet.
Quod pereunt hostes, regis fortuna uocatur,
     Quod pereunt populi, temporis ordo regit.
Nam si debilitas faceret discurrere mortes,
     Non caderent pueri aut femina sexus iners.
Omnia tempus agit, cum tempore cuncta trahuntur,
     Tempora eunt uitae, tempora mortis eunt:
Sex sunt aetates hominum procul usque senectam,
     Hae distincta tenent tempora quaeque sua.
Numquid adultorum strepitus infantia simplex
     Vindicat aut fremitus pigra senectus habet?
Non catulaster agit puerilia, non puer audet
     Attrectare tener Martia tela manu.
Non furit in uenerem nondum pubentibus annis
     Nec sub flore genae marcidus est iuuenis;
Maturus tractat, gemit et tremebunda senectus
     Nescia feruoris uel leuitatis inops.
Numquid mox natas segetes uiror armat aristis,
     Floribus aut genitis fructus inest subito?
Nouimus astra poli confectos perdere cursus
     Transactasque simul sic repetisse uias.
Tempore luna suo crescit uel deficit orbe,
     Cuius ad aetatem plurima lege notant.
Nam luna crescente fretum crementa resumit,
     Qua minuente polis est minor unda maris.
Cynthia dum crescit, fontes et flumina crescunt,
     Haec eadem minuunt, Cynthia dum minuit.
Ipsa medulla latens obseruat cornua lunae,
     Obseruant lunae tecta cerebra globos.
Sol oculus caeli radians fuscatur ab umbra
     Et tamen ad solitas itque reditque plagas,
Ac recipit facies priscas lucesque resumit.
     Damna uel augmentum dant quae elementa ferunt.
Alternant elementa uices et tempora mutant,
     Tempus habent noctes, tempus et ipse dies;
Accipiunt augmenta dies noctesque uicissim
     Ac minuunt cursus perpete lege poli.
Tempora sunt florum, retinet sua tempora messis,
     Tempus et autumnum, tempus habet hiemes.
Ver aestas autumnus hiems (redit annus in annum)
     Quattuor alternant tempora temporibus.
Omnia cum redeant, homini sua non redit aetas,
     Sed uelut acris auis sic fugitiua uolat.
Tempora sunt pacis uel tempora certa cruoris,
     Otia tempus habent militiaeque labor.
Tempora gaudendi, sunt tempora certa dolendi,
     Tempora dant lucrum, tempora damna ferunt.
Nubila tempus habent et tempora certa serenum.
     Tempora seruare iussit et ipse Deus.
Horam quaesiuit faciens miracula Christus;
     Horam sperauit passio sancta crucis.
Vt mi irascaris, quis sim qui dignior ira
     Tam magni regis iudicer esse tua?
Quando per aetherias aquila uolitante rapinas
     Praeda cibusque fuit passer hirundo picus?
Quando fames rabidi quamuis ieiuna leonis
     Vt sit adoptauit faucibus esca lepus?
Deuorat egregios ingenti corpore tauros
     Et rapiunt aquilae candida membra pedes.
Dat semel iratus ueniam post uulnera pardus
     Nec reduces morsus dat feritate pia.
Despicit irasci pastoribus optima tigris,
     Despicit et talpas flammeus ore draco.
Fulmina non feriunt reptantia gramina terris
     Nec modicas salices flamma trisulca cremat,
Sed feriunt celsas pulsantes nubila cedros
     Et montes uastos proxima saxa polo.
Sontes peccantes tantum sua culpa fatigat;
     Ecce etiam insontes noxia poena petit.
Si ipse ego peccaui, quaenam est, rogo, culpa meorum,
     Quos simul exagitat frigus inopsque fames?
Diluuio periere rei sine clade piorum;
     Loth bonus et iustus tollitur ex Sodomis.
Si non humani generis peccata fuissent,
     Vnde pium nomen posset habere Deus?
Sed quia dat ueniam populis peccata relaxans,
     Per pietatis opus nomen habet placidum.
Si ueniam frater fratri donare iubetur,
     Quid rex subiectis et dominus famulis?
Si iustis solem Dominus pluuiasque dedisset
     Nec daret iniustis, quae fuerat pietas?
Non quaerit ueniam qui nil peccasse probatur;
     Nonne manus medici languida membra petunt?
Materiem laudis praebet tibi culpa reorum
     Et titulos famae dat pietatis opus.
Inclitus armipotens, uestrae pietatis origo,
     Et doctus, genio pronior ad ueniam,
"Non homini ignosco", dixit, "sed lingua meretur";
     Hic reus et doctus Vincomalos fuerat.
Non laedunt delicta Deum, sed laeditur auctor,
     Ni peccata dolens paeniteat sceleris.
Qui poscit hac lege Deum ut peccata relaxet,
     Debet et ipse suo parcere ubique reo.
Non semel ignosci dixit lex sancta reatum,
     Sed quotiens culpa est, sit totiens uenia.
Dicam regnanti domino pia uerba prophetae:
     "Etsi peccaui, sum tamen ipse tuus".
Da ueniam, miserere, precor, succurre roganti,
     Pristina sufficiant uerbera uincla fames.
Sessorem, dum carpit iter, si cornea palpans
     Vngula concutiat quadrupedantis equi,
Verbere corrigitur culpa plectente flagello,
     Non simul abscisi crura pedesque iacent.
