Quis furor iste nouus? Quae tanta licentia ferri?
Poscitur ut ciui liceat prosternere ciues
Et facinus sub laude gerat crimenque triumphum
Dicat et hostiles patriae reuocare sagittas
Ciuili sub lege uelit, uiduare maritis
Matronas, orbare patres, iugulare propinquos.
Reliquias belli scelus est cum lege necare,
Pro quibus arma tulit. Mitis si uinceret hostis,
Parceret atque humiles uellet seruare cateruas.
Iam non pro patria uir fortis bella gerebat
Defendens umbone latus, per proelia cristas
Dum quateret galeatus apex, aciesque cruentas
Letifero mucrone premens: sub imagine ciuis
Impius hostis erat merito, qui uincere uellet,
Vt ciues iugularet ouans. Optate tyrannos
Iam, proceres, uincant hostes quibus aspera mens est
Nec studium post bella manet. Dum classica rumpunt
Hostibus externis, grauis est inimicus in armis;
Post aciem dominus mitis qui uicit habetur
Aut ex hoste manet simplex ac fidus amicus,
Si bellum sub pace cadat. Quod sentio prodam:
Iam, ciues, formido, mei, uos ergo cauete:
Hostibus obstrictus patriae de clade pacisci
Clam potuit, qui saeua parat, qui colla propinqui
Ciuis et insontis nititur truncare cruentus.
Perdidimus quoscunque uiros, forte iste necauit:
Classica dum reboant et Martia tela pluuntur,
Inter ferratas acies lituosque sonantes
Obuius armato iuueni si ciuis adesset,
Quid faceret qui in pace furit, qui turpibus instat
Mortibus insontum, qui funera pressa reformat?
Seruati ciuis nunc sunt ubi praemia quercus?
Reddite bella, duces, inimicas reddite gentes:
Barbarus omnis eat, rapiant simul arma Sueuus.
Sarmata, Persa, Gothus, Alamannus, Francus, Alanus,
Vel quaecunque latent gentes aquilone remotae
In nos tela parent: minor est pauor. Aduena campo
Producat armatus: muris seruare salutem,
Si nequeas pugnare, licet. Cum ciue per urbem
Infelix quid ciuis agat? Quid? Nocte dieque
Moenia, rostra, forum, capitolia, templa, penates
Illustrans et fana simul, delubra, theatra
Circumeat cum ciue malo, cum ciue cruento?
Nullus ab insidiis locus est qui fraude uacabit.
Adde quod iratus uictor cum lege minatur
Et lator legis ciuilia iura repellit,
Vt legem premat ipse suam, quam sanxerat ante.
Dum uictor post bella redit, cum testis imago
Formatur uirtutis, honos et gloria campi,
Laetantur humiles, gaudebat turba reorum
Et ueniam meruisse putant. Quis ciuis asylum
Credat in arce micans insontibus esse periclum?
Pauper adest miserandus, inops, sed ciuis honestus,
Semper egens, humilis, dignus quem diues amaret,
Cuius in obsequio famulari posset alumnus, 
Torua superborum sineret si turba clientum.
Qui dignum seruire putans indignus habetur
Vel fastiditur supplex. Inimicus et hostis
Diuitis arguitur pauper, qui uota clientis
Ausus habere miser; nec haec tamen ipse meretur,
Sed probus horretur. Domibus magis ille potentum 
Liber amicus erit, quisquis uult esse satelles:
Quo praesente nefas committitur atque siletur,
Aut scelus hoc si forte sonet, tamen ille negabit
Sponte petens tormenta, cruces, per membra, per artus
Carnifices flammas proprio satiare cruore,
Tortoris laudare manum; pro diuite poenas
Si patitur, si uincla gerens ergastula portet,
Se reputet cruciasse alios ut crimina celet.
Vt talis diues qualis mendicus amari
Possit et infelix, ad crimina conscius esto.
Vt teneant fauces obsessas nocte latrones
Aut pelagi rabidos fluctus pirata uagetur
Nec timeat ualidas sub tempestate procellas,
Praeda iubet. Petulans ut luxurietur adulter
Et tractet de clade uiri, de morte mariti
(Vltima cena datur, quam praestat adultera coniux
Pocula mortifero corrumpens blanda ueneno:
Cum gaudet conuiua, perit), spes crimina ducit
Ad facinus, cum lucra petunt. Impune libido
Dum peccare cupit, uindex subducitur aequi
Quem perimit sub fraude reus. Cuicunque furori
Est operae pretium, sperant sua praemia culpae.
Conicitur "cuicunque bono" quod Cassius inquit.
Crimina temptentur, fortisque in paupere diues
Quid timet aut optet, uos saltim aduertite, ciues.
Res est nulla domi cupiat quam diues auarus,
Non aurum, non gemma micans, sed turpis egestas
Obsedit ieiuna fores. "Audacia forsan
Pauperis horretur, ne clam temerarius exstet",
Quando fugax praesumptus erit uel debilis audax?
Nam si fortis erat saeua uirtute, superbus
Praemia non ueniam peteret sub sorte reorum.
Qui nihil admisit crimen dat praua uoluntas
Diuitis insonti. Furor est uoluisse necare
Pro quibus arma tulit. Quid prodest pellere bellum,
Si reuocat post bella neces? Aut pacta nefanda
Hostibus obstrictus seruat qui ciuibus instat
Vt pereant, aut ipse cupit magis esse tyrannus,
Ciuibus extinctis credens sua uota latere.
Si iugulet miseros iniusta morte necando
Suspectos quoscunque putat, nihil ergo relinquet:
Omnia sunt suspecta reo. Sin moribus esset
Ille bonus, seruare pios, seruare modestos
Debuerat sub pace sua, non colla nefandus 
Aut inimicorum mallet fudisse cruorem,
Quorum uerba pauens diues uixisset honeste.
Sic sapiens olim Romana potentia iussit
Ne pereat Carthago nocens, inimica senatus
Et populi Aeneadum: cotem uirtutis habendam.
Sed ne Troiugenis per tempora pigra lacertis
Torporem pax longa daret, post uicta rebellis
Et consumpta simul iacuit congesta ruinis;
Et tamen haec renouata micat quibus occidit armis.
Haec igitur recidiua uiget post busta resurgens
Phoenicis in morem. Virtus clementia patrum:
Tu testis Carthago manes inuita uolensque.
Quod scelus est, iuuenis? Socios in bella tueris
Et ciues in pace necas : quid fata minaris
Impia supplicibus? Quid funestare triumphos
Contendis post bella tuos et luctibus imples?
Nec pudor est uariasse uiro? De ciue tropaeum
Nemo triumphator rapuit nec in arbore cristas
Erexit quicunque cruci suspendit. Imago 
Vestra, caput ciuis, manes mereatur et umbras? 
Virtutis uestrae circumdent funera testem
Et fortis simulacra uiri ciuile cadauer
Polluat ac putres effundant ossa medullas?
Victoris genio sanie cum tabe litetur?
Quaere sacerdotem: ueniet crudelis Erictho, 
Haec est apta tuis antistita saeuior aris,
Quae calidas rapiat fibras pulmonis anheli,
Sorbeat ereptum uel morsibus illa cruentis
Vel uiuente iecur, uel cor cum palpitat intret
Dentibus obscaenis, lingua lambente palatum
Prostrati ciuis. Haec sint tua munera, uictor?
Hostia talis eat, talis tibi uictima pergat?
Sit tua terribilis Phalaris ceu taurus imago?
Taurica crudelis mitis tamen ara Dianae
Nec Busiris atrox Aegyptius ille cruentus:
Solus enim per templa deum sine morte propinqui
Sacra peregrinus funestat et aduena tantum,
Illaesus nam ciuis erat. Tu, uictor, inique,
Sardorum qui sacra probas et moenia foedas
Lauro cincta tua, uestris ornata coronis.
Insula delubris natorum colla secabat,
Verticis unde comam uera pietate parentes
Illaesa ceruice metunt. Carthago duorum
Annua nobilium praestabat funera templis
Saturnoque seni pueros mactabat ad aras.
Tristia plangentum foedabant ora parentum.
Hoc uir fortis agis? Rapientur uiscera matri
Et perit ante oculos genitoris pignus amatum
Aut populo spectante cadet? Cum Troia periret,
Filius Aeacidis uel uindex Pyrrhus Achillis
Ante oculos Priami percussit nocte Politen,
Belli iure furens. Tamen ultio digna relata est:
Ipse Neoptolemus iacuit percussus ad aras.
Qualiter en pietas se uindicat, impie uictor! 
Quid matris Patriae uenerandam polluis arcem?
In qua templa sedent, ubi numina saepe precati
Fleximus, ut sospes rediens et uictor in armis
Captiuos post bella trahens ex uulnere lassos
Intrares patriam, ne saeuus uinceret hostis,
Qui scandens muros ciues laniaret in urbe.
Hoc matres puerique rogant, hoc ipsa senectus,
Virginitas hoc casta petit, hoc pauper adorat.
Si potuit, uoluisse puta. Nam uita potentis
Non iacet insidiis nisi diuitis atque propinqui
Aut certe si sceptra uigent sub regis auari
Imperio. Fortem timidus formidat et horret,
Non fortis lassum timuit nec diues egentem.
Debilis est pauper, nudus, mendicus, egenus:
Quem macies suprema tenet, quem frangit egestas,
Vnde necem potuit pauper tractare potentis?
Solus abit pauper nec se circumspicit unquam
Nec timet insidias semper bene conscius insons.
Sollicitus multos metuit quem turba ueretur: 
Circumdant famuli, plures stipantur amici;
Diuitis obsequio concurrit turba clientum,
Sic iter aptatur uel transitus ille paratur,
Audeat ut nullus hoc praetereunte uenire.
Taetra uenena neci pretio maiore parantur
Et munus secreta fouet: qui conscius unquam
Incorruptus erit, quis non sit forte redemptus
Quantum diues habet, quantum nec pauper habebit?
Adde quod infelix pauper nec nocte propinquat
Diuitis ad tectum. Nam mox pro fure tenetur,
Nocturnus grassator erit, ferietur inermis
Et prostratus inops armabitur ense cruento,
Vt gladium strinxisse putes in fata potentis
Diuitis ante fores. Medicos aut forte ministros
Sollicitare potest audax sub nocte silenti,
Qui sub luce fugit? Pauidos informat egestas;
Diuitiae uires praestant animosque resumunt,
Paupertas conferre metus, afferre pauorem
Nouit et in miseros semper stimulare potentes.
Forsitan obicias "Vrbis defensor habetur";
"Non opus est laedatur", ais. Nec laedat honestos,
In commune bonus totos defendat et ornet,
Erigat oppressos, mediocris, pauper ametur.
Non ideo bellum tota uirtute peregit
Vt liceat ciui ciues impune necare.
Fortior est diues iuuenis, magis inde timendus.
Diuitiae fortes semper fecere tyrannos:
Hinc Marius, hinc Sylla ferus, hinc Cinna cruentus,
Inde fuit Caesar, dominatio prima senatus.
Nam domitor Libyae, bellorum Scipio fulmen,
Fortis adultus adhuc totos qui uicit Hiberos
Hannibalisque trucem fregit per bella furorem
Ac populatorem Romanae gentis adegit
Sorbere mortiferum ceu pocula blanda uenenum
Et caput infaustum legatus uexit ad Vrbem,
Minturnas depulsus obit. Pius inde Camillus
Missus in exilium nec Romula tecta uideret
Ni satis offerret, uictor licet exul ab Vrbe,
Cum Romanorum Gallis uexilla tulisset;
Exul et extorris meruit de clade triumphum.
Mentibus ingenuis semper pro lege tenete:
Solliciti ueniam debent sperare potentes,
Securi ne regna petant. Das otia seruo:
Mox liber uult esse suus. Iam nemo quietus
Diuitis insidiis durabit paupere caeso.
Si leges tractare placet, ueniatur ad illas:
"Accipiat quodcunque uelit uir fortis et optet".
Hoc cupit et pauper, pro uoto diuitis instat,
Vt maneat lex lata rogat. Venialis imago
Aut ualet aut certe simulacrum lege perempta.
Interea non aera micent, non marmora surgant
Nec sub lege pia fortis noua praemia quaerat,
Quae damnat mox sponte sua. Non summouet unquam
Legis cauta furor, quam dant pro laude triumphi.
Instar habent hostis quos sanctio nulla coercet.
Condemnat solus ciuilia iura tyrannus.
Nonne triumphantis legem si forte superbus
Temneret aut parui pendens quicunque negaret,
Sacrilegus temerator, iners inimicus et hostis
Publicus ille foret? Legum secreta tribunal
Iam quateret strepitu iuuenis, fora nostra creparent,
Ipse cicatrices subducta fronte recentes
Pectoris effossi populo monstraret et urbi,
"Virtutis laesae grauis est iniuria Marti"
Clamaret per templa Iouis, per templa Mineruae,
"Nemo aciem subeat, nullus prorumpat in hostem"
Diceret, infremerent omnes uno agmine ciues.
Pauperis, o proceres, languentia colla sinetis
Carnificis truncare manum. Non arma tubasque
Tollitis et saltem ciuilia bella mouetis?
Quid, plebs nostra, taces? Diues praeiudicat urbi
Et pariter tua iura negat. Praescriptio surgit,
Quae populo uitam libertatemque negabit.
Non gemitis, non fletis adhuc, non arma paratis?
Laudis erit, fateor, pro libertate perire:
Nam pro Verginia cum plebs arderet in ira
Montis Auentini tenuit Romana cacumen,
Cum pater egregiam prostrauit morte puellam
Impietate pius ne Claudius esset adulter.
Nec populus liber capto de monte rediret,
Plebs nisi sumpsisset cum libertate triumphum.
Vidimus, o ciues, fugientis pauperis ora
Cum manibus quaesisset opem sine uoce rogantis.
Diximus: "Hostis adest. Veniat uir fortis et adsit,
Cuius inops simulacra tenet, cui crura lacertis
Cinxit et ad plantas prostratus plangit egenus
Belligerum ceu numen habens". Dum pronus adhaeret
Diuitis optata praesentia turbida rostris
Apparet. Conclamat inops : "Succurrite ciues,
Ciuis adest uiolentus, atrox, mea fata requirens,
Quem nihil offendi, nisi quod sum pauper honestus.
Ecce, triumphalis, metuendum, dextera, ferrum
Id quod in hostiles iugulos ex urbe tulisti,
In Patria reuocare uelis? Ne uiscera matris
Transadigas gladio, laceres ne membra parentis,
Quae te palmiferis docuit concurrere telis.
Parce, precor, ferrata manus : ciuilia colla
Ne ferias, quae mucro tuus defendit ab hoste.
Sit pudor atque nefas extinguere proelia campo
Et mortes transferre foro". Lamenta minora
Credimus auditu : dolor est spectare cadentem,
Funera siue oculis uiuum uidisse cadauer
Cum gemit et moriens tremibundos palpitat artus.
Mugitus quos ille dabit per moenia pauper,
Cum uulgo spectante cadet, cum membra cruore
Perfundat moribunda, solo cum mordet harenam:
Anguibus implicitum credas Laoconta gementem!
Sic decet ut fortis lassos, ut diues egentes
Ciues ciuis ames? Aut sic defenditur insons?
Si uocem simulacra darent, tua signa rogassent
Et dolor ista daret deflendis uerba querelis:
"Dic, iuuenis diues, patriae, dic, fortis amator,
Si pauper reus est, tua quid peccauit imago,
Virtutis monumenta tuae? Quid testis honorum
Temnitur et patriae foedantur moenia nostrae?".
Haec simulacrorum uox est. Patriaeque gementis
Audi uerba tuae : "Merito te laeta creaui,
Infantem gremio tenui, simul ubera paruo
Vrbs mater tremibunda dedi, cunabula praestans,
Quem praetextatum iaculis proludere iussi:
Impubes iam fortis eras, inuictus adultus
Et iuuenis uictor. Sed ne fraudatus abires
Fortunae quocunque bono, largitur honores,
Diuitias confert, tribuit per bella triumphos.
Et pro tot meritis instas orbare parentem
Pignore percusso, cui nil fortuna bonorum
Contulit iniusto censens moderamine fatum?
Si ratio te nulla mouet, si mente cruenta
Humana pietate cares, imitare leones
Quos feritas generosa iuuat : super arma tenentes
Ingruere fremitusque dare procul ore cruento
Nobilis ira solet, subiectis parcere gaudent
Et praedam rabies contempsit fulua iacentem.
Gramina non tangunt, feriunt sed fulmina quercus.
Nunquam taurus iners lassa ceruice Tonanti
Victima fessa datur, sed iam quis grandia surgunt
Ingentes per colla tori, quos fronte superba
Pascua cornigeros armant in bella iuuencos.
Hostia uictorem funestat languida, pauper
Si mactatus erit. Sed sint tua sacra coronae,
Sint hederae, lauri, quercus, et palma triumphi,
Sint clipei, galeae, contus, lorica tropaeum.
Accipe tura potens deus ut Tirynthius aris,
Vt Thebis partus, magnus cum Castore Pollux
Semidei post fata uigent: his quintus adesto
Virtutis ratione, fide, pietate, uigore,
Possessure polos, scandens qua lacteus axis
Vertitur, aetherii qua se dat circulus orbis
Lunarisque globus qua uoluitur axe tepenti
Aut certe qua Phoebus agit super astra iugales:
Sidera sic capies, poteris sic astra mereri". 