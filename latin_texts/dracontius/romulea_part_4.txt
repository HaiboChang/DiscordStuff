Iuppiter omnipotens, celsi moderator Olympi, 
Cur mihi uiperei fetus mala fata minantur?
Te regnante, parens, in me coniurat iniqua
Serpentum cristata manus; sed forte superbi
Nunc caelum, terras, pontum, fulmenque trisulcum
Heredes et Iuno tenent, seu fulgidus ortu 
Desilis ad terras, seu iam defessus anheli
Sideris occasu maestus tua regna relinquis.
Paenitet, alme parens, uestra de stirpe creatum
Alciden, quia nullus honos et mille pericla.
Nam quodcumque malum superas euincit in auras,
Herculis hostis erit. Per nos nam bella geruntur,
Iuno nouerca furens potuit quae uicta parare
Priuigno (natum quem comprobat esse Tonantis, 
Dum nobis immensa iubet); me quoque triumphis
Horrida bella manent, et nunquam stare licebit
Hoste sine, trucibusque diu concurrere monstris
Compellor. Genitor, te in nosmet pessima coniux
Horrescit: misero semper tu causa pericli es.
Nam mihi reptanti tumida ceruice dracones
Iuno duos misit, quis frontem crista tegebat,
Flammea lux oculis, pro spumis taetra uenena,
Sibila uibrabant linguis sub dente trisulcis: 
Terror erat uisus cunctis sonitusque draconum.
Quos manibus ridens compressi paruulus ambos.
Hi tribuere mihi primum pro morte triumphum
Et letum, non praeda fui Iunonis alumnis.
Hostes deesse mihi dixi post bella leonis,
Quem nullo mucrone peti nec retibus ullis
Implicui: fretus manibus nec Maurus ad illum, 
Cuius pelle tegor. Nunc fortiter ecce tabescens
Tertia bella gero, quae caedes passa resurgunt.
En totiens percussa lues magis extitit ardens
Et nunquam sternenda uenit. Pro fata nefanda,
Vincere peius erit: propriis nam uiribus ipse
Impugnor. Saeuos gladius mihi suggerit hostes,
Non rapit ecce meus, sed proelia uicta reformat.
Huc quicunque deus frater mihi summus Olympo es,
Huc ades et miseri tandem succurre periclis;
Sed quaeso uenias soboles ut nulla nouercae, 
Quamuis sis frater. Iam tu succurre, Minerua
Bellipotens, patrius cui casside fulgurat ardor,
Quae clipeo rutilante tonas, quae fulmina uibras, 
Pectore saxifico cui militat impia Gorgon.
Intemerata soror de uertice missa Tonantis,
Sudori succurre meo. Quibus artibus angues
Extinguam, qui sponte petunt mucronis acumen?
Vt crescunt gaudentque mori fera colla draconum! 
Caesa uigent, alter surgit de uulnere serpens.
Consilium mihi uirgo dedit: "Quia mucro laborat
Incassum, gelida flammis exure uenena
Et praestent cum morte rogos; caput omne perurat
Ignis edax anguesque crement post uulnera flammae". 