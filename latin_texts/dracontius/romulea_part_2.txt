Fata canam pueri Nympharum uersa calore
In melius: sic Musa mones. Quis casus ademit
Alcidi comitem, solamen dulce malorum?
Fuderat Idalius gremio se forte parentis
Pinniger et collum uiolentis cinxerat ulnis
Oscula pura rogans. Mater deuota coruscos
Indulget uultus roseoque est orsa labello:
"O mundi domitor, caeli quoque, flamma Tonantis,
Numen posco tuum cuius sub iure uaporo,
Per tua tela, puer, fecundis illita flammis, 
Vt des effectum uotis de more parentis.
Nil rude, nate, precor nec supplex improba posco,
Ardua non iubeo, quamuis magis ardua uincas".
Ille refert matris disrumpens uerba precantis:
"Magna iube, non ausa prius, sublimia manda,
O genetrix. Quo tela uocas aut quid petis uri,
Quem diuum modo forte iubes hominumue <calere>?
Exprime: flammetur. Quid fletu lumina tinguis?
Audeo, si cupias ipsum flammare Tonantem
Et dominum caeli facie uestire iuuenci
Oblitumque poli rursus mugire per herbas
Confessum per prata bouem: cadat aureus imber,
Diuitias ut tecta pluant; sit fulminis ales
Ipse sui, satyrus, cycnus, Latonia, serpens;
Alcmenam galeatus amet: mucrone coruscet
Et clipeo rutilante tonet, dum miles adulter 
Coniungat noctes subtracta luce dierum.
Si Pallas placeat, nostros iam sentiet ignes
Virgo ferox sexu: fugiet uiresque fatetur
Vt solas tractet, reiecta cuspide, lanas.
Noster si reus est auctor Neptunus, anhelans
Aestuet inter aquas, telo flammante per undas;
Igne meo uincentur aquae: fumantibus undis
Tritones Galatea, Thetin delphines amabunt:
Quicquid fluctus habet, totum succendo pharetris.
Siue parens, optas homines his ignibus ustos
Illicitos uiolare toros, ut non pia patris
Oscula nata petat nec natus matris amator
Dulce nefas cupiat, frater uitietque sororem
Priuignoque suo potiatur blanda nouerca:
Alter erit Perdica furens atque altera Myrrha,
Iuppiter alter erit terris de fratre maritus;
Parua loquor: tauro, si iusseris, altera regis
Flammetur coniux, reddetur et altera Phaedra".
At his laeta Venus uultu mutata renarrat:
"Impubes lasciue, puer cui subiacet omne
Quod natura creat, caelum, mare, sidera, tellus,
Nemo notet Venerem, quod supplex mater Amorum
Ignis opem de prole rogat, nam munere in isto
Quamuis sit communis honor, tamen, alme, fatemur 
Hic numen plus posse tuum. Lamenta parentis
Si placet ulcisci, paucis (aduerte) docebo.
Nympharum, puer alme, chorus dum pensa reuoluit
Penei sub fonte sui (pudet ore referre),
Solis amata canit Clymene mea crimina Nymphis
Meque suo prensam Nymphas monet indice Sole,
Vulcanique sonat captiuo Marte catenas.
Quas audire libet de nostra clade canentem.
Sed si de nobis certe cantare placebat,
Iudicium Paridis uel nostros, nate, triumphos
Cantarent fluidae carpentes pensa puellae.
Est gemitus haec causa mei. Quas ure sagittis,
Corda uel illarum dulci continge ueneno:
Noscant quid sit amor, discant tua tela <uereri>.
Alcidis comes est comis puerilibus annis,
Quem rubor ut roseus sic candor lacteus ornat;
Illi purpureus niueo natat ignis in ore.
Hoc puero uiso Nympharum turba calescat;
Haec illis sit poena nocens, ut uota trahantur
Ipsarum in longum, donec pubescat amatus".
Iret adhuc in uerba dolor, ni penniger audax
Dimittens matrem fricuisset cote sagittas.
Arcu cinctus erat, dantur post terga pharetrae,
Accipit et flammas hominum diuumque uoluptas.
Euolat armatus. Vix caelum liquerat ales
Iamque tenet terras: sic currit mentis acumen.
Vt uenit ad fontem, lapidem proiecit in undas.
Concussit uitreo sonitus sub fonte puellas:
Exiliunt cunctae, quaerunt quae causa quietas
Sollicitet. Volucer fugiens nemus intrat opacum
Moxque dei uultus uestiuit imago Naidis;
Tendit membra puer, longos ut crescat in artus,
Vt possit complere dolos ac iussa parentis;
Vsque pedes fluitans uestis laxatur ad imos,
Candida diffusi ludunt per colla capilli
Et uento crispante gradu coma fluctuat acta,
Frons nudata decet diuiso fulgida crine;
Et uelut inuitos gressus pudibunda mouebat
Incedens fluxoque latent sub tegmine pinnae.
Misceturque puer Nymphis sub fronte puellae
Et causas perquirit Amor, cur fonte relicto
Terras cauta petit; facilis cui turba fluenti
Rem pandit; periurat Amor, quasi nescius esset.
Interea post bella suis Tirynthius ibat
Victor ouans, cui iunctus Hylas pulcherrimus haeret
Gestans fulminei pellem cum dentibus apri;
Et licet inualidus haec pondera ferre laborat,
Ipse tamen gaudet, quasi iam commune triumphum
Gestet et Alcides non solus fuderit aprum.
Horrent Alciden Nymphae mirantur Hylanque.
Ex quibus una tamen cunctas affata sorores
Haec ait: "O faciles Penei numina Nymphae,
Dicite, quando parem puero natura dedisset.
Non fuit Hippolytus talis, non pastor ab Ida, 
Nocturnae fulgore deae non pulcher Iason;
Nec Bromius iam talis erat nec magnus Apollo.
Felix sorte sua, cui talis semper imago
Seruiet et roseis recubans dabit oscula labris".
Cum nimium laudatur Hylas, se subtrahit ales
Et profert arcum; permiscens mella uenenis
Armat tela dolis et spargit spicula Nymphis:
Pallescunt omnes, subitus rubor inficit ora,
Tendunt membra simul, cunctis respirat hiatus
Oris et ad crines digiti mittuntur amantum,
Incipiunt fari mediaque in uoce resistunt;
Tot signis uulgatur amor. Clymeneque sorores
Alloquitur: "Placet almus Hylas rapiatur in undas,
Vt sit noster amor. Nec erit mihi crimen amanti:
Oenone Paridem, Lycastum zelat Amazon,
Pulcher amatur Adon, Furias amat ipse Cupido;
Quod caelum, quod terra, fretum, quod sidera, Pluton
Exercent per saecla diu, cur Nympha ueretur?"
Cum loquitur, cantabat Hylas fontemque petebat
Hauriturus aquas. Vrnam licet ipse tenebat,
Vt puer est uisus, faciles risere puellae
Et lentum uenisse putant. Placet omnibus idem, 
Vix urnam summisit aquis dextramque tetendit. 
Cum quo se Nymphae pariter mersere sub undas.
Expauit sic raptus Hylas pauidusque petebat
Herbida quod uitreum tellus perfuderat antrum.
Deiopea tamen cunctas hortata sorores
Alloquitur puerum: "Non te decet ora rigare
Fletibus, alme puer; ploret deformis imago,
Non est flere tuum. Mundum tibi nullus ademit:
Nos rosa, nos uiolae, nos lilia pulchra coronant,
Nos Hyacinthus amat, noster Narcissus ab undis,
Fontigenis dat serta comis redimitque capillos
Quicquid floris olet, quicquid dant prata ru<boris>. 
Tu noster iam sponsus eris sine fine dierum."
His dictis mentem pueri mulcebat amica.
Interea furibundus adhuc Tirynthius ibat
Et clamans quaerebat Hylan; cui litus et unda
Herculea cum uoce sonant et nomen amati
Montes, silua uocant; tantum fons ille tacebat,
In quo raptus Hylas. Cum iam remearet ad <astraPost factum pinnatus Amor matrique triumphum
Apportaret ouans, uocem deus Herculis hausit
Et gemitus quaerentis Hylan. Cui gesta fatetur,
Alcidis comitem fontis rapuisse puellas,
Ignibus Idaliis exustas Herculeas spes.
Obriguit gemuitque simul clauamque remisit:
"O frustra nutrite, puer, spectator ubique
Virtutis per cuncta meae (te teste pericla
Saepe tuli, cum uictus aper, cum fracta leonis
Colla Cleonaei telo parcente necantur,
Cum simul Antaeum rapui Telluris alumnum):
Quis mihi sudorem lasso post proelia terget?
Quis comes alter erit cum dat fera bella nouerca?
Quid matri narrabo tuae, quae te mihi paruum
Deposuit pietatis inops? Quae pignora reddam 
Cum conuentus ero? Dicam tamen ipse parenti:
"Exulta, genetrix, nimium laetare, beata
Ante parens hominis, pulchri modo numinis auctor". 
