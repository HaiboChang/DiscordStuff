Solitas galea fulgere comas,
Stilicho, molli necte corona.
Cessent litui saevumque procul
Martem felix taeda releget.
Tractus ab aula rursus in aulam			
redeat sanguis. Patris officiis
iunge potenti pignora dextra.
Gener Augusti pridem fueras,
nunc rursus eris socer Augusti.
Quae iam rabies livoris erit?			
Vel quis dabitur color invidiae?
Stilicho socer est, pater est Stilicho.

Urbs in conspectu montana cacumina velat
tranquillo praetenta mari. Ducentia portum
cornua pacatas removent Aquilonibus undas.
Hic exarmatum terris cingentibus aequor
clauditur et placidam discit servare quietem.	

Quidquid Castalio de gurgite Phoebus anhelat,
quidquid fatidico mugit cortina recessu,
carmina sunt, sed verba negant communia Musae.
Carmina sola loquor: sic me meus implet Apollo. 

Non tales quondam species tulit armentorum
tellus tergemino subdita Geryoni.
Non tales, Clitumne, lavas in gurgite tauros,
Tarpeio referunt quos pia vota Iovi.
Non talis Tyrias sparsisse iuvencus harenas		
dicitur, optatum quando revexit onus.
Non Cretaeus ager nec amati conscia tauri
Gnosos nec similes paverit Ida feros.
Ipse et dispariles monstro commissus in artus,
qui crimen matris condidit ore novo,		
Cres puer haud talem potuisset reddere formam,
portassent totum si fera membra patrem.

Est procul ingenti regio summota recessu,
insula qua resides fluctus mitescere cogit
in longum producta latus, fractasque per undas
ardua tranquillo curvantur brachia portu. 

In iaculum quodcumque gerit dementia mutat.
Omnibus armatur rabies. Pro cuspide ferri
cuncta volant, dum dextra ferox in vulnera saevit.
Pro telo geritur quidquid suggesserit ira. 

Quis dedit innumeros uno de marmore vultus?
Surgit in aurigam currus, paribusque lupatis
unanimes frenantur equi: quos forma diremit,
materies cognata tenet discrimine nullo.

Vir redit in currum; ducuntur ab axe iugales;		
ex alio se quisque facit. Quae tanta potestas?
Una silex tot membra ligat ductusque per artem
mons patiens ferri varios mutatur in artus. 

Quid non saevus Amor flammarum numine cogat?
Sanguinis en fetum mater amare timet
Pectore dum niveo miserum tenet anxia nutrix
illicitos ignes iam fovet ipsa parens.
Ultrices pharetras tandem depone, Cupido.		
Consule iam Venerem: forsan et ipsa dolet.  

Audieram, memorande, tuas Stymphale, volucres
spicula vulnifico quondam sparsisse volatu,
nec mihi credibilis ferratae fabula pinnae
visa diu. Datur ecce fides et cognitus hystrix
Herculeas affirmat aves. Os longius illi		
adsimulat porcum. Mentitae cornua saetae
summa fronte rigent. Oculis rubet igneus ardor.
Parva sub hirsuto catuli vestigia dorso.
Hanc tamen exiguam miro natura tueri
praesidio dignata feram: stat corpore toto		
silva minax, iaculisque rigens in proelia crescit
picturata seges; quorum cute fixa tenaci
alba subit radix alternantesque colorum
tincta vices spatiis internigrantibus exit
in solidae speciem pinnae tenuataque furtim		
levis in extremum sese producit acumen.
Sed non haec acies ritu silvestris echini
fixa manet. Crebris propugnat iactibus ultro
et longe sua membra tegit, tortumque per auras
evolat excusso nativum missile tergo.		
Interdum fugiens Parthorum more sequentem
vulnerat; interdum positis velut ordine castris
terrificum densa mucronum verberat unda
et consanguineis hastilibus asperat armos:
militat omne ferae corpus vibrataque rauco		
terga fragore sonant. Stimulis accensa tubarum
agmina collatis credas confligere signis:
tantus in angusto strepitus furit. Additur armis
calliditas parcusque sui tumor iraque numquam
prodiga telorum, caute contenta minari		
nec nisi servandae iactus inpendere vitae.
Error abest: certum sollertia destinat ictum
nil spatio fallente modum, servatque tenorem
mota cutis doctique regit conamina nisus.
Quid labor humanus tantum ratione sagaci		
proficit? Eripiunt trucibus Gortynia capris
cornua; subiectis eadem lentescere cogunt
ignibus; intendunt taurino viscere nervos;
instruitur pinnis ferroque armatur harundo.
Ecce brevis propriis munitur bestia telis		
externam nec quaerit opem; fert omnia secum:
se pharetra, sese iaculo, sese utitur arcu.
Unum animal cunctas bellorum possidet artes.
Quodsi omnis nostrae paulatim industria vitae
fluxit ab exemplis, quidquid procul appetit hostem,	
hinc reor inventum, morem hinc traxisse Cydonas
bellandi Parthosque retro didicisse ferire
prima sagittiferae pecudis documenta secutos. 

Nominis umbra manet veteris; nam dicere birrum,
si Castor iuret, castoreum nequeo.
Sex emptus solidis! Quid sit, iam scire potestis:
si mihi nulla fides, credite vel pretio.

Pulchris stare diu Parcarum lege negatur.
Magna repente ruunt; summa cadunt subito.
Hic formosa iacet, Veneris sortita figuram,
egregiumque decus invidiam meruit. 

Fontibus in liquidis paulum requiesce, viator,
atque tuum rursus carpe refectus iter.
Lympharum dominum nimium miraberis, hospes,
inter dura viae balnea qui posuit.

Quae tibi cum pedibus ratio? Quid carmina culpas?
Scandere qui nescis, versiculos laceras!
 Claudicat hic versus, haec  inquis syllaba nutat ,
atque nihil prorsus stare putat podager.

Dulcia dona mihi semper tu, Maxime, mittis,
et, quidquid mittis, mella putare decet.

Paupertas me saeva domat dirusque Cupido:
sed toleranda fames, non tolerandus amor. 

Esuriens pauper telis incendor amoris.
Inter utrumque malum deligo pauperiem. 

Aspice sudantes venerando pondere fratres,
divino meritos semper honore coli,
iusta quibus rapidae cessit reverentia flammae
et mirata vagas reppulit Aetna faces.
Conplexi manibus fultos cervice parentes		
attollunt vultus accelerantque gradus.
Grandaevi gemina sublimes prole feruntur
et cara natos inplicuere mora.
Nonne vides ut saeva senex incendia monstret,
ut trepido genetrix invocet ore deos?		
Erexit formido comam, perque omne metallum
fusus in attonito palluit aere tremor.
In iuvenum membris animosus cernitur horror
atque oneri metuens impavidusque sui.
Reiectae vento chlamydes. Dextram exerit ille	
contentus laeva sustinuisse patrem;
ast illi duplices in nodum colligit ulnas
cautior in sexu debiliore labor.
Hoc quoque praeteriens oculis ne forte relinquas
artificis tacitae quod meruere manus:		
nam consanguineos eadem cum forma figuret,
hic propior matri fit tamen, ille patri.
Dissimiles annos sollertia temperat artis:
alter in alterius redditur ore parens,
et nova germanis paribus discrimina praebens	
divisit vultus cum pietate faber.
O bene naturae memores, documenta supernae
iustitiae, iuvenum numina, vota senum,
qui spretis opibus medios properastis in ignes
nil praeter sanctam tollere canitiem.		
Haut equidem inmerito tanta virtute repressas
Enceladi fauces obriguisse reor.
Ipse redundantem frenavit Mulciber Aetnam,
laederet exempli ne monumenta pii.
Senserunt elementa fidem: pater affuit aether	
terraque maternum sedula iuvit onus.
Quodsi notus amor provexit in astra Laconas,
Aenean Phrygio raptus ab igne pater,
si vetus Argolicos inlustrat gloria fratres,
qui sua materno colla dedere iugo,		
cur non Amphinomo, cur non tibi, fortis Anapi,
aeternum Siculus templa dicavit honos?
Plura licet summae dederit Trinacria laudi,
noverit hoc maius se genuisse nihil,
nec doleat damnis quae devius intulit ardor,		
nec gemat exustas igne furente domos:
non potuit pietas flamma cessante probari;
emptum est ingenti clade perenne decus. 

Aspice morigeras Rhodani torrentis alumnas
imperio nexas imperioque vagas,
dissona quam varios flectant ad murmura cursus
et certas adeant voce regente vias.
Quamvis quaeque sibi nullis discurrat habenis		
et pateant duro libera colla iugo,			
ceu constricta tamen servit patiensque laborum
barbaricos docili concipit aure sonos.
Absentis longinqua valent praecepta magistri
frenorumque vicem lingua virilis agit.			
Haec procul angustat sparsas spargitque coactas;			
haec sistit rapidas, haec properare facit.
Laeva iubet? Laevo deducunt limite gressum.
Mutavit strepitum? Dexteriora petunt.
Nec vinclis famulae nec libertate feroces,			
exutae laqueis, sub dicione tamen.			
Consensuque pares et fulvis pellibus hirtae
esseda concordes multisonora trahunt.
Miraris si voce feras pacaverit Orpheus,
cum pronas pecudes Gallica verba regant?	

Italiae commune decus, Rubiconis amoeni
incola, Romani fama secunda fori,
Graiorum populis et nostro cognite Nilo
 (utraque gens fasces horret amatque tuos),
carmina ieiunas poscis solantia fauces?			
Testor amicitiam nulla fuisse domi.			
Nam mihi mox nidum pennis confisa relinquunt
et lare contempto non reditura volant.

Felix, qui propriis aevum transegit in arvis,
ipsa domus puerum quem videt, ipsa senem,
qui baculo nitens in qua reptavit harena
unius numerat saecula longa casae.
Illum non vario traxit fortuna tumultu,			
nec bibit ignotas mobilis hospes aquas;
non freta mercator tremuit, non classica miles,
non rauci lites pertulit ille fori.
Indocilis rerum, vicinae nescius urbis,
aspectu fruitur liberiore poli.				
Frugibus alternis, non consule computat annum:
autumnum pomis, ver sibi flore notat.
Idem condit ager soles idemque reducit,
metiturque suo rusticus orbe diem,
ingentem meminit parvo qui germine quercum		
aequaevumque videt consenuisse nemus,	
proxima cui nigris Verona remotior Indis
Benacumque putat litora rubra lacum.
Sed tamen indomitae vires firmisque lacertis
aetas robustum tertia cernit avum.			
erret et extremos alter scrutetur Hiberos:
plus habet hic vitae, plus habet ille viae. 

Manlius indulget somno noctesque diesque;
insomnis Pharius sacra profana rapit.
Omnibus hoc, Italae gentes, exposcite votis,
Manlius ut vigilet, dormiat ut Pharius.  

Vsque adeone tuae producitur impetus irae?
Nullus erit finis lacrimis? Subitisque favorem
permutas odiis? Quo mens ignara nocendi,
quo sensus abiere pii? Tantumne licebit
invidiae? Tantum strepitus valuere maligni?			
Me dolor incautus, me lubrica duxerit aetas,
me tumor inpulerit, me devius egerit ardor:
te tamen haut decuit paribus concurrere telis.
Humanae superos numquam tetigere querellae
nec vaga securum penetrant convicia caelum.			
Excessit iam poena modum. Concede iacenti.
En adsum; veniam confessus crimina posco.
Manibus Hectoreis atrox ignovit Achilles;
ultrices Furias matris placavit Orestes;
reddidit Alcides Priamo, quas ceperat, arces.			
Pellaeum iuvenem regum flexere ruinae:
Darium famulis manibus doluisse peremptum
fertur et ingenti solatus fata sepulchro;
tradita captivo spatiosior India Poro.
Conditor hic patriae; sic hostibus ille pepercit; 		
hunc virtus tua digna sequi. Quemcumque deorum
laesimus, insultet iugulo pascatque furorem.
Gratia defluxit, sequitur feralis egestas;
desolata domus, caris spoliamur amicis:
hunc tormenta necant, hic undique truditur exul. 		
Quid superest damnis? Quae saeva pericula restant? 
Emollit rabiem praedae mortisque facultas. 
Praetereunt subiecta ferae, torvique leones, 
quae stravisse valent, eadem prostrata relinquunt 
nec nisi bellantis gaudent cervice iuvenci 			
nobiliore fame. Secuit nascentia vota 
livor et ingesto turbavit gaudia luctu: 
iamiam suppliciis fessos humilesque serenus 
respice. Quid tanta dignaris mole clientem? 
In brevibus numquam sese probat Aeolus undis, 		
nec capit angustus Boreae certamina collis: 
Alpes ille quatit, Rhodopeia culmina lassat. 
Incubuit numquam caelestis flamma salictis 
nec parvi frutices iram meruere Tonantis: 
ingentes quercus, annosas fulminat ornos. 			
Hoc pro supplicibus ramis, pro fronde Minervae, 		
hoc carmen pro ture damus. Miserere tuorum. 
Me, precor, heu, me redde mihi gravibusque medere 
vulneribus vitamque iube famamque reverti. 
Quae per te cecidit, per te fortuna resurgat. 			
Sanus Achilleis remeavit Telephus herbis, 			
cuius pertulerat vires, et sensit in uno 
letalem placidamque manum: medicina per hostem 
contigit, et pepulit quos fecerat ipse dolores. 
Quodsi nec precibus fletu nec flecteris ullo, 		
eripe calcatis non prospera cingula Musis, 			
eripe militiam, comitem me pelle sodali. 
Scilicet insignes de paupere vate triumphos! 
Scilicet egregiis ornabere victor opimis! 
Inruat in miseros cognata potentia cives; 			
audiat haec commune solum longeque carinis 		
nota Pharos, flentemque attollens gurgite vultum 
nostra gemat Nilus numerosis funera ripis.  

Sic non Aethiopum campos aestate pererrem 
nec Scythico brumam sub Iove nudus agam, 
sic non imbriferam noctem ducentibus Haedis 
Ionio credam turgida vela mari, 
sic non Tartareo Furiarum verbere pulsus 			
irati relegam carmina grammatici: 
nulla meos traxit petulans audacia sensus, 
liberior iusto nec mihi lingua fuit. 
Versiculos, fateor, non cauta voce notavi, 
heu miser! Ignorans quam grave crimen erat. 		
Orpheos alii libros impune lacessunt 
nec tua securum te, Maro, fama vehit; 
ipse parens vatum, princeps Heliconis, Homerus 
iudicis excepit tela severa notae. 
Sed non Vergilius, non accusat Homerus: 			
neuter enim quaestor, pauper uterque fuit. 
En moveo plausus! En pallidus omnia laudo, 
et clarum repeto terque quaterque 'sophos'! 
Ignoscat placidus tandem flatusque remittat 
et tuto recitet quod libet ore: placet. 			
 
Horret apex capitis; medio fera lumina surgunt  
vertice; cognatus dorso durescit amictus. 
Armavit natura cutem dumique rubentes 
cuspidibus parvis multos acuere rubores.   

Carmina per thalamum quamvis festina negare 
nec volui genero nec potui socero. 
Hic socius, dux ille mihi, nostrique per aulam 
ordinis hic consors, emicat ille prior. 
Hunc mihi coniungit studiis communibus aetas; 		
Hunc mihi praeponit vel senium vel honos. 
Carmen amor generi, soceri reverentia poscit 
officio vatis, militis obsequio. 
 
Forte Venus blando quaesitum frigore somnum 
vitibus intexti gremio successerat antri 
densaque sidereos per gramina fuderat artus 
adclinis florum cumulo; crispatur opaca 
pampinus et musto sudantem ventilat uvam.			 
Ora decet neglecta sopor; fastidit amictum 		
aestus et exuto translucent pectore frondes. 
Idaliae iuxta famulae triplexque vicissim 
nexa sub ingenti requiescit Gratia quercu. 
Pennati passim pueri quo quemque vocavit			 
umbra iacent; fluitant arcus ramisque propinquis 
pendentes placido suspirant igne pharetrae.
Pars vigiles ludunt aut per virgulta vagantur,
scrutantur nidos avium vel roscida laeti
mala legunt, donum Veneri, flexusque sequuntur	 	
Palmitis et summas pennis librantur in ulmos;
defendunt alii lucum Dryadasque procaces
spectandi cupidas et rustica numina pellunt
silvestresque deos longeque tuentibus antrum
flammea lascivis intendunt spicula Faunis:			
cum subito varius vicina clamor ab urbe
et fausti iuvenum plausus mixtaeque choreis
auditae per rura lyrae. Celerina per omnes
Italiae canitur montes omnisque maritum
Palladium resonabat ager. Pervenit ad aures 			
Vox iucunda deae strepituque excita resedit
et reliquum nitido detersit pollice somnum
utque fuit, turbata comas, intecta papillas,
mollibus exurgit stratis interque suorum
agmen et innumeros Hymenaeum poscit Amores		
(hunc Musa genitum legit Cytherea ducemque
praefecit thalamis; nullum iunxisse cubile
hoc sine nec primas fas est attollere taedas).
Conspicitur tandem. Platano namque ille sub alta
fusus inaequales cera texebat avenas				
Maenaliosque modos et pastoralia labris
murmura temptabat relegens orisque recursu
dissimilem tenui variabat harundine ventum.
Restitit ut vidit Venerem, digitisque remissis
ad terram tacito defluxit fistula flatu.			
Dulce micant oculi; niveas infecerat igni
solque pudorque genas; dubiam lanuginis umbram
Caesaries intonsa tegit. Prior ipsa silentem
compellat: “Numquamne, puer, dilecta relinques
carmina? maternis numquam satiabere donis			
dedite Musarum studio nimiumque parentis
Aemule? Quid medio tecum modularis in aestu?
Iamne tibi sordent citharae? iam lustra Lycaei
Atque pecus cordi redituraque rupibus Echo?
Huc ades et tantae nobis edissere causas			
Laetitiae, cui pompa toro tam clara resultet,
quae nova dotetur virgo: patriamque genusque
pande, quibus terris orti, quo semine ducti.
Haut ignarus enim, nec te conubia fallunt
ulla; tuo primae librantur foedere noctes.”			
Ille refert: Equidem dudum te, diva, morantem
mirabar, quod adhuc tanti secura maneres
coniugii. Non parva tibi mandatur origo.
Fascibus insignes et legum culmine fultae
convenere domus et qui lectissimus orbi			
sanguis erat. Rubris quae fluctibus insula latrat,
qui locus Aethiopum, quae sic impervia famae
secessit regio, quo non rumore secundo
Palladii penetravit amor mentisque benigna
temperies doctique sales et grata senectus?			
Per cunctos iit ille gradus aulaeque labores
emensus tenuit summae fastigia sedis
eoum stabili moderatus iure senatum.
Hic splendor iuveni. Cunabula prima puiellae
Danuvius veteresque Tomi. Mavortia matris			
nobilitas spoliis armisque exultat avitis
inmensamque trahit Celerini robore lucem.
qui quondam Meroen iussus Nilumque tueri,
cum sibi post obitus et Parthica fulmina caro
sceptra daret miles rebusque imponere vellet, 		
despexit fremitus et praetulit otia regno;
respuit ingestum, quod vi, quod poscere ferro
posthabita pietate solent. Tum purpura primum
inferior virtute fuit meruitque repulsam
obvia maiestas. Doluit Fortuna minorem			
se confessa viro. Magnum delata potestas,
maiorem contempta probat. Cognomina sumpsi
plena ducum genitor. Paulatim vectus ad altum
princeps militiae, qua non inlustrior extat
altera, cunctorum tabulas adsignat honorum, 		
regnorum tractat numeros, constringit in unum
sparsas imperii vires cuneosque recenset
dispositos: quae Sarmaticis custodia ripis,
quae saevis obiecta Getis, quae Saxona frenat
vel scottum legio, quantae cinxere cohortes			
Oceanum, quanto pacatur milite Rhenus.
Casta domus, sincera fides, industria sollers.
Elegit Stilicho; nihil ultra laudibus addi
iudicioue potest. Tali nubente puella		
nonne tibi cessare nefas? Duc protinus omnes,		
duc age. Marcentes cupio quassare coronas
et vibrare faces et noctem ducere ludo. 
Haec quoque non vilem iam fistula commodat usum
responsura choris.”Vix haec Hymenaeus; at illa 
fontibus abluitur gelidis legemque capillo			
reddit et ornatum formae prelisque solutae
mira Dioneae sumit velamina telae.
Floribus extruitur currus; iuga floribus halant;
Florea purpureas adnectunt frena columbas.
Undique concurrunt volucres, quaecumque frementem		
permulcent Athesin cantu, quas Larius audit,	
Quas Benacus alit, quas excipit amne quieto
Mincius: ereptis obmutuit unda querellis.
Eridani ripas et raucae stagna Padusae
diffugiens nudavit olor. Laetantur Amores			
frenatisque truces avibus per nubila vecti
ostentant se quisque deae magnoque tumultu
confligunt pronique manus in verbera tendunt
atque impune cadunt: lapsus meliore volatu
consequitur vincitque suos auriga iugales.			
Ut thalami tetigere fores, tum vere rubentes
desuper invertunt calathos largosque rosarum
imbres et violas plenis sparsere pharetris
collectas Veneris prato, quibus ipse pepercit
Sirius et teneras clementi sidere fovit. 			
Gemmatis alii per totum balsama tectum
effudere cadis, furo quae saucius ungue
Niliacus pingui desudat vulnere cortex.
Aggreditur Cytherea nurum flentemque pudico
Detraxit matris gremio. Matura tumescit			
virginitas superatque nives ac lilia candor
et patrium flavis testatur crinibus Histrum.
Tum dextram complexa viri dextramque puellae
tradit et his ultro sancit conubia dictis:
“Vivite concordes et nostrum discite munus. 		
Oscula mille sonent; livescant brachia nexu;
labra ligent animos. Neu tu virtute proterva
confidas, iuvenis; non est terrore domanda,
sed precibus placanda tibi. Concede marito
Tu quoque neu Scythicas infensis unguibus iras		
exercere velis: vinci patiare, rogamus. 
Sic uxor, sic mater eris. Quid lumina tinguis,
Virgo? crede mihi: quem nunc horrescis, amabis.”
Dixit et aligera geminos arcuque manuque
Praestantes e plebe vocat. Puer ilicet Aethon			
Et Pyrois rutilas respersi murice plumas
prosiliunt puroque imbutis melle sagittis
hic numptam petit, ille virum. Sonuere reducta
cornua; certa notos pariter sulcavit harundo
et pariter fixis haeserunt tela medullis.			 

Fons, Antenoreae vitam qui porrigis urbi 
fataque vicinis noxia pellis aquis, 
cum tua vel mutis tribuant miracula vocem, 
cum tibi plebeius carmina dictet honos 
et sit nulla manus, cuius non pollice ductae			 
testentur memores prospera vota notae, 
nonne reus Musis pariter Nymphisque tenebor, 
si tacitus soli praetereare mihi? 
Ludibrium quid enim fas est a vate relinqui 
hunc qui tot populis pervolat ora locum? 		
alto colle minor, planis erectior arvis 
conspicuo clivus molliter orbe tumet, 
ardentis fecundus aquae. Quacumque cavernas 
perforat, offenso truditur igne latex. 
Spirat putre solum, conclusaque subter anhelo 		
pumice rimosas perforat unda vias. 
Umida flammarum regio, Vulcania terrae 
ubera, sulphureae fervida regna plagae. 
Quis sterilem non credat humum? Fumantia vernant 
pascua, luxuriat gramine cocta silex, 			
et, cum sic rigidae cautes fervore liquescant, 
contemptis audax ignibus herba viret. 
Praeterea grandes effosso marmore sulci 
saucia longinquo limite saxa secant. 
Herculei (sic fama refert) monstratur aratri 			
semita, vel casus vomeris egit opus. 
In medio, pelagi late flagrantis imago, 
caerulus inmenso panditur ore lacus, 
ingenti fusus spatio; sed maior in altum 
intrat et arcanae rupis inane subit, 			
densus nube sua tactuque inmitis et haustu, 
sed vitreis idem lucidus usque vadis. 
Consuluit natura sibi, ne tota lateret, 
admisitque oculos quo vetat ire calor. 
Turbidus impulsu venti cum spargitur aer 			
glaucaque fumiferae terga serenat aquae, 
tunc omnem liquidi vallem mirabere fundi, 
tum veteres hastae, regia dona, micant, 
quas inter nigrae tenebris obscurus harenae 
discolor abruptum flumen hiatus agit; 			
apparent infra latebrae, quas gurges opacus 
implet et abstrusos ducit in antra sinus; 
tunc montis secreta patent, qui flexus in arcum 
aequora pendenti margine summa ligat. 
Viva coronatos adstringit scaena vapores, 			
et levis exili cortice terra natat, 
calcantumque oneri numquam cessura virorum 
sustentat trepidum fida ruina pedem. 
Facta manu credas: sic levis circuit oras 
ambitus et tenuis perpetuusque riget. 			
Haerent stagna lacu plenas aequantia ripas 
praescriptumque timent transiluisse modum; 
quod superat fluvius devexa rupe volutus 
egerit et campi dorsa recurva petit. 
Devehit exceptum nativo spina meatu; 			
in patulas plumbi labitur inde vias; 
nullo cum strepitu madidis infecta favillis 
despumat niveum fistula cana salem. 
Multifidas dispergit opes artemque secutus, 
qua iussere manus, mobile torquet iter 			
et iunctos rapido pontes subtermeat aestu 
afflatasque vago temperat igne tholos. 
Acrior interius rauci cum murmure saxi 
spumeus eliso pellitur amne vapor. 
Hinc pigras repetunt fessi sudore lacunas, 			
frigora quis longae blanda dedere morae. 		
Salve, Paeoniae largitor nobilis undae, 
Dardanii, salve, gloria magna soli, 
publica morborum requies, commune medentum 
auxilium, praesens numen, inempta salus. 			
Seu ruptis inferna ruunt incendia ripis 			
et nostro Phlegethon devius orbe calet, 
sulphuris in venas gelidus seu decidit amnis 
accensusque fluit, quod manifestat odor, 
sive pari flammas undarum lance rependens 			
arbiter in foedus mons elementa vocat, 
ne cedant superata sibi, sed legibus aequis 			
alterius vires possit utrumque pati: 
quidquid erit causae, quocumque emitteris ortu, 
non sine consilio currere certa fides. 			
Quis casum meritis ascribere talibus audet, 
quis negat auctores haec statuisse deos? 
Ille pater rerum, qui saecula dividit astris, 			
inter prima poli te quoque sacra dedit 			
et fragilem nostri miseratus corporis usum 			
telluri medicas fundere iussit aquas, 
Parcarumque colos exoratura severas 
flumina laxatis emicuere iugis. 
Felices, proprium qui te meruere, coloni, 			
fas quibus est Aponon iuris habere sui. 			
Non illis terrena lues corrupta nec Austri 
flamina nec saevo Sirius igne nocet, 
sed, quamvis Lachesis letali stamine damnet, 
in te fata sibi prosperiora petunt. 
Quodsi forte malus membris exuberat umor 		
languida vel nimio viscera felle rubent, 
non venas reserant nec vulnere vulnera sanant 
pocula nec tristi gramine mixta bibunt: 
amissum lymphis reparant impune vigorem 
pacaturque aegro luxuriante dolor. 			
 
Oceani summo circumfluus aequore lucus 
trans Indos Eurumque viret, qui primus anhelis 
sollicitatur equis vicinaque verbera sentit 
umida roranti resonant cum limina curru, 
unde rubet ventura dies longeque coruscis 			
nox afflata rotis refugo pallescit amictu. 
Haec fortunatus nimium Titanius ales 
regna colit solusque plaga defensus iniqua 
possidet intactas aegris animalibus oras 
saeva nec humani patitur contagia mundi, 			
par volucer superis, stellas qui vividus aequat 
durando membrisque terit redeuntibus aevum. 
Non epulis saturare famem, non fontibus ullis 
assuetus prohibere sitim, sed purior illum 
solis fervor alit ventosaque pabula potat 			
Tethyos, innocui carpens alimenta vaporis. 
Arcanum radiant oculi iubar, igneus ora 
cingit honos. Rutilo cognatum vertice sidus 
attollit cristatus apex tenebrasque serena 
luce secat: Tyrio pinguntur crura veneno. 			
Antevolant Zephyros pennae, quas caerulus ambit 
flore color sparsoque super ditescit in auro. 
Hic neque concepto fetu nec semine surgit, 
sed pater est prolesque sibi nulloque creante 
emeritos artus fecunda morte reformat 			
et petit alternam totidem per funera vitam. 
Namque ubi mille vias longinqua retorserit aestas, 
tot ruerint hiemes, totiens ver cursibus actum, 
quas tulit autumnus, dederit cultoribus umbras, 
tum multis gravior tandem subiungitur annis, 		
lustrorum numero victus: ceu lassa procellis 
ardua Caucasio nutat de culmine pinus 
seram ponderibus pronis tractura ruinam; 
pars cadit adsiduo flatu, pars imbre peresa 
rumpitur, abripuit partem vitiosa vetustas. 			
Iam breve decrescit lumen languetque senili 
segnis stella gelu, qualis cum forte tenetur 
nubibus et dubio vanescit Cynthia cornu; 
iam solitae medios alae transcurrere nimbos 
vix ima tolluntur humo. Tum conscius aevi 			
defuncti reducisque parans exordia formae 
arentes tepidis de collibus eligit herbas 
et tumulum texens pretiosa fronde Sabaeum 
componit, bustumque sibi partumque futurum. 
Hic sedet et Solem blando clangore salutat 			
debilior miscetque preces ac supplice cantu 
praestatura novas vires incendia poscit. 
Quem procul adductis vidit cum Phoebus habenis, 
stat subito dictisque pium solatur alumnum: 
O senium positure rogo falsisque sepulchris 		
natales habiture vices, qui saepe renasci 
exitio proprioque soles pubescere leto, 
accipe principium rursus corpusque coactum 
desere. Mutata melior procede figura. 
Haec fatus propere flavis e crinibus unum 			
concussa cervice iacit missoque volentem 
vitali fulgore ferit. Iam sponte crematur 
ut redeat gaudetque mori festinus in ortum. 
Fervet odoratus telis caelestibus agger 
consumitque senem. Nitidos stupefacta iuvencos 		
Luna premit pigrosque polus non concitat axes 
parturiente rogo; curis Natura laborat 
aeternam ne perdat avem, flammasque fideles 
admonet ut rerum decus inmortale remittant. 
Continuo dispersa vigor per membra volutus 		
aestuat et venas recidivus sanguis inundat. 
Victuri cineres nullo cogente moveri 
incipiunt plumaque rudem vestire favillam. 
Qui fuerat genitor, natus nunc prosilit idem 
succeditque novus: geminae confinia vitae 			
exiguo medius discrimine separat ignis. 
Protinus ad Nilum manes sacrare paternos 
auctoremque globum Phariae telluris ad oras 
ferre iuvat. Velox alienum pergit in orbem 
portans gramineo clausum velamine funus. 			
Innumerae comitantur aves stipatque volantem 
alituum suspensa cohors: exercitus ingens 
obnubit vario late convexa meatu. 
Nec quisquam tantis e milibus obvius audet 
ire duci, sed regis iter fragrantis adorant; 			
non ferus accipiter, non armiger ipse Tonantis 		
bella movet: commune facit reverentia foedus. 
Talis barbaricas flavo de Tigride turmas 
ductor Parthus agit: gemmis et divite cultu 
luxurians sertis apicem regalibus ornat, 			
auro frenat equum, perfusam murice vestem 			
Assyria signatur acu tumidusque regendo 
celsa per famulas acies dicione superbit. 
Clara per Aegyptum placidis notissima sacris 
urbs Titana colit, centumque adcline columnis 		
invehitur templum Thebaeo monte revulsis. 
Illic, ut perhibent, patriam de more reponit 			
congeriem vultumque dei veneratus erilem 
iam flammae commendat onus, iam destinat aris 
semina relliquiasque sui: mirata relucent 			
limina, divino spirant altaria fumo, 
et Pelusiacas productus ad usque paludes 
Indus odor penetrat nares completque salubri 			
tempestate viros et nectare dulcior aura 
ostia nigrantis Nili septena vaporat. 			
O felix heresque tui! Quo solvimur omnes, 
hoc tibi suppeditat vires. Praebetur origo 
per cinerem. Moritur te non pereunte senectus. 
Vidisti quodcumque fuit; te saecula teste 			
cuncta revolvuntur; nosti quo tempore pontus 		
fuderit elatas scopulis stagnantibus undas, 
quis Phaethonteis erroribus arserit annus, 
et clades te nulla rapit solusque superstes 
edomita tellure manes: non stamina Parcae 
in te dira legunt nec ius habuere nocendi. 			

Felix qui Pharias proscindit vomere terras: 			
nubila non sperat tenebris condentia caelum 
nec graviter flantes pluviali frigore Coros 
invocat aut arcum variata luce rubentem. 
Aegyptos sine nube ferax imbresque serenos 			
sola tenet: secura poli, non indiga venti 
gaudet aquis quas ipsa vehit Niloque redundat, 
qui rapido tractu mediis elatus ab Austris, 
flammiferae patiens zonae Cancrique calentis, 
fluctibus ignotis nostrum procurrit in orbem 		
secreto de fonte cadens, qui semper inani 
quaerendus ratione latet, nec contigit ulli 
hoc vidisse caput: fertur sine teste creatus, 
flumina profundens alieni conscia caeli. 
Inde vago lapsu Libyam dispersus in omnem 		
Aethiopum per mille ruit nigrantia regna 
et loca continuo solis damnata vapore 
inrorat populisque salus sitientibus errat 
per Meroen Blemyasque feros atramque Syenen. 
Hunc bibit infrenis Garamas domitorque ferarum 		
Girraeus, qui vasta colit sub rupibus antra, 
qui ramos hebeni, dentes qui vellit eburnos, 
et gens compositis crinem velata sagittis. 
Nec vero similes causas crescentibus undis 
aut tempus meruit: glacie non ille soluta 			
nec circumfuso scopulis exuberat imbre, 
nam cum tristis hiems alias produxerit undas, 
tunc Nilum retinent ripae; cum languida cessant 
flumina, tunc Nilus mutato iure tumescit. 
quippe, quod ex omni fluvio spoliaverit aestas, 		
hoc Nilo natura refert, totumque per orbem 
collectae partes unum revocantur in amnem; 
quoque die Titana Canis flagrantior armat 
et rapit umores madidos venasque calore 
compescit radiisque potentibus aestuat axis, 			
Nilo bruma venit, contraria tempora mundo. 
Defectis solitum referens cultoribus aequor 
effluit Aegaeo stagnantior, acrior alto 
Ionio seseque patentibus explicat arvis. 
fluctuat omnis ager; remis sonuere novales; 			
saepius, aestivo iaceat cum forte sopore, 
cernit cum stabulis armenta natantia pastor.  
	
Quisquis sollicita mundum ratione secutus 
semina rimatur rerum, quo luna laborat 
defectu, quae causa iubet pallescere solem, 
unde rubescentes ferali crine cometae, 
unde fluant venti, trepidae quis viscera terrae			
concutiat motus, quis fulgura ducat hiatus, 
unde tonent nubes, quo lumine floreat arcus, 
hoc mihi quaerenti, si quid deprendere veri 
mens valet, expediat. Lapis est cognomine magnes 
decolor obscurus vilis. Non ille repexam 			
caesariem regum, non candida virginis ornat 
colla nec insigni splendet per cingula morsu, 
sed nova si nigri videas miracula saxi, 
tunc pulchros superat cultus et quidquid Eois 
Indus litoribus rubra scrutatur in alga. 			
Nam ferro meruit vitam ferrique rigore 
vescitur; hoc dulces epulas, hoc pabula novit; 
hinc proprias renovat vires; hinc fusa per artus 
aspera secretum servant alimenta vigorem; 
hoc absente perit: tristi morientia torpent 			
membra fame venasque sitis consumit apertas. 
Mavors, sanguinea qui cuspide verberat urbes, 
et Venus, humanas quae laxat in otia curas, 
aurati delubra tenent communia templi. 
Effigies non una deis, sed ferrea Martis 			
forma nitet, Venerem magnetica gemma figurat. 
Illis conubium celebrat de more sacerdos; 
ducit flamma choros; festa frondentia myrto 
limina cinguntur, roseisque cubilia surgunt 
floribus, et thalamum dotalis purpura velat. 			
Hic mirum consurgit opus; Cytherea maritum 
sponte rapit caelique toros imitata priores 
pectora lascivo flatu Mavortia nectit 
et tantum suspendit onus galeaeque lacertos 
implicat et vivis totum complexibus ambit. 			
Ille lacessitus longo spiraminis actu 
arcanis trahitur gemma de coniuge nodis. 
Pronuba fit Natura deis ferrumque maritat 
aura tenax: subitis sociantur numina furtis. 
Quis calor infudit geminis alterna metallis 			
foedera? Quae duras iungit Concordia mentes? 
Flagrat anhela silex et amicam saucia sentit 
materiem placidosque chalybs cognoscit amores. 
Sic Venus horrificum belli compescere regem 
et vultum mollire solet, cum sanguine praeceps 		
aestuat et strictis mucronibus asperat iras. 			
Sola feris occurrit equis solvitque tumorem 
pectoris et blando praecordia temperat igni. 
Pax animo tranquilla datur, pugnasque calentes 
deserit et rutilas declinat in oscula cristas. 			
Quae tibi, saeue puer, non est permissa potestas? 		
tu magnum superas fulmen caeloque relicto 
fluctibus in mediis cogis mugire Tonantem. 
Iam gelidas rupes vivoque carentia sensu 
membra feris, iam saxa tuis obnoxia telis, 			
et lapides suus ardor agit, ferrumque tenetur 			
inlecebris: rigido regnant in marmore flammae. 

Dic, mea Calliope, tanto cur tempore differs 
Pierio meritam serto redimire Serenam? 
Vile putas donum, solitam consurgere gemmis 
aut rubro radiare mari si floribus ornes 
reginae regina comam? Sed floribus illis, 			
quos neque frigoribus Boreas nec Sirius urit 
aestibus, aeterno sed veris honore rubentes 
fons Aganippea Permessius educat unda: 
unde piae pascuntur apes et prata legentes 
transmittunt saeclis Heliconia mella futuris. 			
Dignius an vates alios exercuit unum 
femineae virtutis opus? Quod sponte redempto 
casta maritali successit Thessala fato 
inque suos migrare virum non abnuit annos. 
Hoc Grai memorant. Latiis movet ora Camenis 		
praescia fatorum Tanaquil, rediensque per undas 
Cloelia Thybrinas, et eodem flumine ducens 
Claudia virgineo cunctantem crine Cybeben. 
Anne aliud toto molitur carminis actu 
Maeonii mens alta senis? Quod stagna Charybdis 		
armavit. Quod Scylla canes, quod pocula Circe, 
Antiphatae vitata fames surdoque carina 
remige Sirenum cantus transvecta tenaces, 
lumine fraudatus Cyclops, contempta Calypso, 
Penelopae decus est atque uni tanta paratur 			
scaena pudicitiae. Terrae pelagique labores 
et saevi totidem bellis quot fluctibus anni 
coniugii docuere fidem. Sit Claudia felix 
teste dea castosque probet sub numine mores 
absolvens puppisque moras crimenque pudoris; 		
Penelope trahat arte procos fallatque furentes 
stamina nocturnae relegens Laertia telae: 
non tamen audebunt titulis certare Serenae. 
Quodsi nobilitas cunctis exordia pandit 
laudibus atque omnes redeunt in semina causae, 		
quis venerabilior sanguis, quae maior origo 
quam regalis erit? Non hoc privata dedere 
limina nec tantum poterat contingere numen 
angustis laribus: patruo te principe celsam 
bellipotens illustrat avus, qui signa Britanno 		
intulit Oceano Gaetulaque reppulit arma. 
Claram Scipiadum taceat Cornelia gentem 
seque minus iactet Libycis dotata trophaeis. 
Cardine tu gemino laurus praetendis avitas: 
inde Caledoniis, Australibus inde parentum 			
cingeris exuviis. Necdum moderamina mundi 
sumpserat illa domus, cum te Lucina beatis 
adderet astrorum radiis, o maxima rerum 
gloria: post genitam didicit regnare Serenam. 
Quid dignum memorare tuis, Hispania, terris 		
vox humana valet? Primo lavat aequore solem 
India: tu fessos exacta luce iugales 
proluis inque tuo respirant sidera fluctu. 
Dives equis, frugum facilis, pretiosa metallis, 
principibus fecunda piis: tibi saecula debent 			
Traianum; series his fontibus Aelia fluxit; 
hinc senior pater, hinc iuvenum diademata fratrum. 
Namque aliae gentes, quas foedere Roma recepit 
aut armis domuit, varios aptantur in usus 
imperii: Phariae segetes et Punica messis 			
castrorum devota cibo; dat Gallia robur  
militis; Illyricis sudant equitatibus alae;  
sola novum Latiis vectigal Hiberia rebus 
undique conveniunt totoque ex orbe leguntur: 		
haec generat qui cuncta regant. Nec laude virorum 
censeri contenta fuit, nisi matribus aeque 
vinceret et gemino certatim splendida sexu 
Flaccillam Mariamque daret pulchramque Serenam. 
Te nascente ferunt per pinguia culta tumentem 		
divitiis undasse Tagum; Callaecia risit 
floribus et roseis formosus Duria ripis 
vellere purpureo passim mutavit ovile; 
Cantaber Oceanus vicino litore gemmas 
expuit, effossis nec pallidus Astur oberrat 			
montibus; oblatum sacris natalibus aurum 
vulgo vena vomit, Pyrenaeisque sub antris 
ignea flumineae legere ceraunia Nymphae; 
quaeque relabentes undas aestumque secutae 
in refluos venere palam Nereides amnes 			
confessae plausu dominam cecinere futuris 
auspicium thalamis. Alio tum parvus in axe 
crescebat Stilicho votique ignarus agebat, 
debita cui longe coniunx penitusque remoto 
orbe parabatur tanti concordia fati. 				
Nec tua mortalis meruit cunabula nutrix. 
Ubera prima dabant gremio redolente Napaeae 
ternaque te nudis innectens Gratia membris 
afflavit docuitque loqui. Quacumque per herbam 
reptares, fluxere rosae, candentia nasci 			
lilia; si placido cessissent lumina somno, 
purpura surgebat violae, factura cubile 
gramineum, vernatque tori regalis imago. 
Omina non audet genetrix tam magna fateri 
successusque suos arcani conscia voti 			
spe trepidante tegit. Gestabat Honorius arto 
te pater amplexu. Quotiens ad limina princeps 
Theodosius privatus adhuc fraterna veniret, 
oscula libabat teque ad sua tecta ferebat 
laetior. In matrem teneris conversa querellis 			
Quid? Me de propriis auferre penatibus! inquis; 
imperat hic semper! praesagia luserat error 
et dedit augurium regnis infantia linguae. 
Defuncto genitore tuo sublimis adoptat 
te patruus, magnique animo solacia luctus 			
restituens propius quam si genuisset amavit 
defuncti fratris subolem; nec carior olim 
mutua Ledaeos devinxit cura Laconas. 
Addidit et proprio germana vocabula nato 
quaque datur fratris speciem, sibi reddit adempti. 		
Denique cum rerum summas electus habenas 
susciperet, non ante suis impendit amorem 
pignoribus quam te pariter fidamque sororem 
litus ad Eoum terris acciret Hiberis. 
Deseritur iam ripa Tagi Zephyrique relictis 			
sedibus Aurorae famulas properatur ad urbes. 
Incedunt geminae, proles fraterna, puellae, 
inde Serena minor, prior hinc Thermantia natu, 
expertes thalami, quarum Cythereia necdum 
sub iuga cervices niveas Hymenaeus adegit. 			
Utraque luminibus timidum micat, utraque pulchro 
excitat ore faces. Quales Latonia virgo 
et solo Iove nata soror cum forte revisunt 
aequorei sortem patrui (spumantia cedunt 
aequora castarum gressus venerata dearum; 			
non ludit Galatea procax, non improbus audet 
tangere Cymothoen Triton totoque severos 
indicit mores pelago pudor ipsaque Proteus 
arcet ab amplexu turpi Neptunia monstra): 
tales sceptriferi visurae tecta parentis 			
limen Honoriades penetrant regale sorores. 
Ambas ille quidem patrio complexus amore, 
sed merito pietas in te proclivior ibat. 
Et quotiens, rerum moles ut publica cogit, 
tristior aut ira tumidus flagrante redibat, 
cum patrem nati fugerent atque ipsa timeret 			
commotum Flaccilla virum, tu sola frementem 
frangere, tu blando poteras sermone mederi! 
Alloquiis haerere tuis, secreta fateri
prisca puellares reverentia transilit annos. 			
Non talem Triviae confert laudator Homerus 
Alcinoo genitam, quae, dum per litora vestes 
explicat et famulas exercet laeta choreis, 
auratam iaculata pilam post naufraga somni 
otia progressum foliis expavit Ulixen. 			
Pierius labor et veterum tibi carmina vatum 
ludus erat: quos Smyrna dedit, quos Mantua libros 
percurrens damnas Helenam nec parcis Elissae. 
Nobiliora tenent animos exempla pudicos, 
Laodamia sequens remeantem rursus ad umbras 
Phylaciden et prona ruens Capaneia coniunx, 		
communes ardente viro mixtura favillas, 
et gravis incumbens casto Lucretia ferro, 
vulnere quae proprio facinus testata tyranni 
armavit patriae iustos in bella dolores: 
exule Tarquinio memorandaque concidit uno 			
ulta pudicitiam libertatemque cruore. 
Talia facta libens non tu virtute minore, 
sed fato meliore legis. Iam nubilis aetas 
principe sollicito votis erexerat aulam 
incertis quem tanta tori fortuna maneret. 			
Antiquos loquitur Musarum pagina reges, 
quod dura sub lege procos certare iuberent, 
empturos thalamum dubii discrimine leti, 
et sua crudeles gauderent pignora mortis 
ambitione peti. Curru Pisaea marino 			
fugit praeda Pelops (nam perfidus obice regis 
prodidit Oenomai deceptus Myrtilus axem); 
Hippomenes trepidus cursu ferroque secutam 
aurato volucrem flexit Schoeneida pomo; 
Herculeas vidit fluvio luctante palaestras 			
moenibus ex altis Calydon pretiumque labori 
Deianira fuit, cum pectore victor anhelo 
Alcides fremeret retroque Acheloius iret 
decolor: attonitae stringebant vulnera Nymphae; 
saucia truncato pallebant flumina cornu. 			
Te non Hesperidum pomis, non amne subacto, 
non socerum fallente rota, sed iudice dignus 
Augusto variis Stilicho spectatus in armis 
accipit et regni dotes virtute paravit. 
Saepe duces meritis bello tribuere coronas: 			
hunc cingit muralis honos; hunc civica quercus 
nexuit; hunc domitis ambit rostrata carinis; 
solus militiae mira mercede iugalem 
promeruit Stilicho socero referente coronam. 
Agnovit patrui similem Thermantia curam: 			
nupsit et illa duci; sed longe fata sororis 
inferiora tuis. Alio tibi numine taedas 
accendit Romana Salus magnisque coronis
coniugium fit causa tuum. Dilectus equorum, 
quos Phrygiae matres Argaeaque gramina pastae 		
semine Cappadocum sacris praesepibus edunt, 
primus honor. Gemino mox inde e germine duxit 
agmina commissosque labor sic gessit honores 
ut semper merito princeps, cum magna dedisset, 
deberet maiora tamen. Si bellica nubes 			
ingrueret, quamvis annis et iure minori 
cedere grandaevos equitum peditumque magistros 
aspiceres totumque palam permittere Martem, 
nec gradus aetatisque pudor senioribus obstat 
ne iuveni parere velint. Ceu flamine molli 			
tranquillisque fretis clavum sibi quisque regendum 
vindicat; incumbat si turbidus Auster et unda 
pulset utrumque latus, posito certamine nautae 
contenti meliore manu seseque pavere 			
confessi (finem studiis fecere procellae): 
haut aliter Stilicho, fremuit cum Thracia belli 
tempestas, cunctis pariter cedentibus unus 
eligitur ductor. Suffragia quippe peregit 
iudex vera timor; victus ratione salutis 			
ambitus et pulsus iacuit formidine livor. 
Quis tibi tum per membra tremor quantaeque cadebant 
ubertim lacrimae, cum saeva vocantibus arma 
iam lituis madido respectans lumina vultu 
optares reducem galeaeque inserta minaci 			
oscula cristati raperes festina mariti! 
Gaudia quae rursus, cum post victricia tandem 
classica sidereas ferratum pectus in ulnas 
exciperes, castae tuto per dulcia noctis 
otia pugnarum seriem narrare iuberes! 			
Non illo nitidos umquam bellante capillos 
comere, non solitos gemmarum sumere cultus: 
numinibus votisque vacas et supplice crine 
verris humum; teritur neglectae gratia formae, 
cum proprio reditura viro. Nec deside cura 			
segnis marcet amor: laudem prudentia belli 
feminea pro parte subit. Dum gentibus ille 
confligit, vigili tu prospicis omnia sensu, 
ne quid in absentem virtutibus obvia semper 
audeat invidiae rabies neu fervor iniquus, 			
ne qua procul positis furto subsederit armis 
calliditas nocitura domi. Tu sedula quondam, 
Rufino meditante nefas, cum quaereret artes 
in ducis exitium coniuratosque foveret 
contra pila Getas, motus rimata latentes 			
mandatis tremebunda virum scriptisque monebas. 

Orphea cum primae sociarent numina taedae 
ruraque compleret Thracia festus Hymen, 
certavere ferae picturataeque volucres 
dona suo vati quae potiora darent, 
quippe antri memores, cautes ubi saepe sonorae 		
praebuerant dulci mira theatra lyrae: 
Caucaseo crystalla ferunt de vertice lynces, 
grypes Hyperborei pondera fulva soli; 
furatae Veneris prato per inane columbae 
florea conexis serta tulere rosis, 			
fractaque nobilium ramis electra sororum 
cycnus oloriferi vexit ab amne Padi, 
et Nilo Pygmaea grues post bella remenso 
ore legunt rubri germina cara maris; 
venit et extremo Phoenix longaevus ab Euro 		
adportans unco cinnama rara pede: 
nulla avium pecudumque fuit quae ferre negaret 
vectigal meritae conubiale lyrae. 
Tunc opibus totoque Heliconis sedula regno 
ornabat propriam Calliopea nurum. 			
Ipsam praeterea dominam stellantis Olympi 
ad nati thalamos ausa rogare parens. 
Nec sprevit regina deum, vel matris honore 
vel iusto vatis ducta favore pii, 
qui sibi carminibus totiens lustraverat aras 			
Iunonis blanda numina voce canens 
proeliaque altisoni referens Phlegraea mariti, 
Titanum fractas Enceladique minas. 
Ilicet adventu noctem dignata iugalem 
addidit augendis munera sacra toris, 			
munera mortales non admittentia cultus, 
munera quae solos fas habuisse deos. 
Sed quod Threicio Iuno placabilis Orphei, 
hoc poteris votis esse, Serena, meis. 
Illius expectent famulantia sidera nutum: 			
sub pedibus regitur terra fretumque tuis. 
Non ego, cum peterem, sollemni more procorum 
promisi gregibus pascua plena meis, 
nec quod mille mihi lateant sub palmite colles 
fluctuet et glauca pinguis oliva coma, 			
nec quod nostra Ceres numerosa falce laboret 		
aurataeque ferant culmina celsa trabes. 
Suffecit mandasse deam: tua littera nobis 
et pecus et segetes et domus ampla fuit. 
Inflexit soceros et maiestate petendi 			
texit pauperiem nominis umbra tui. 				
Quid non perfecit scribentis voce Serenae 
vel genius regni vel pietatis amor? 
Atque utinam sub luce tui contingeret oris 
coniugis et castris et solio generi 			
optatum celebrare diem! Me iungeret auspex 				
purpura, me sancto cingeret aula choro, 
et mihi quae scriptis desponderat ante puellam 
coniugiis eadem pronuba dextra daret.  
Nunc medium quoniam votis maioribus aequor 		
nvidet et Lybicae dissidet ora plagae, 			
saltem absens, regina, fave reditusque secundos 
annue sidereo laeta supercilio. 
Terrarum tu pande vias, tu mitibus Euris 		
aequora pacari prosperiora iube, 				
ut tibi Pierides doctumque fluens Aganippe 			
debita servato vota cliente canant. 
 
Christe potens rerum, redeuntis conditor aevi, 
vox summi sensusque dei, quem fudit ab alta 
mente pater tantique dedit consortia regni, 
impia qui nostrae domuisti crimina vitae 
passus corporea mundum vestire figura 			
affarique palam populos hominemque fateri 
quemque utero inclusum Mariae mox numine viso 
virginei timuere sinus, innuptaque mater 
arcano stupuit compleri viscera partu  
auctorem paritura suum (mortalia corda 			
artificem texere poli, mundique repertor 
pars fuit humani generis, latuitque sub uno 
pectore, qui totum late conplectitur orbem, 
et qui non spatiis terrae, non aequoris unda, 
non capitur caelo, parvos confluxit in artus); 		
quin et supplicii nomen nexusque subisti 
ut nos subriperes leto mortemque fugares 
morte tua, mox aetherias evectus in auras 
purgata repetens laetum tellure parentem: 
Augustum foveas, festis ut saepe diebus 			
annua sinceri celebret ieiunia sacri. 

Possedit glacies naturae signa prioris 
et sit parte lapis, frigora parte negat. 
Sollers lusit hiems, imperfectoque rigore 
nobilior vivis gemma tumescit aquis.  

Lymphae, quae tegitis cognato carcere lymphas, 
et quae nunc estis quaeque fuistis aquae, 
quod vos ingenium iunxit? Qua frigoris arte 
torpuit et maduit prodigiosa silex? 
Quis tepor inclusus securas vindicat undas? 			
Interior glacies quo liquefacta Noto? 
Gemma quibus causis arcano mobilis aestu 
vel concreta fuit vel resoluta gelu?  

Solibus indomitum glacies Alpina rigorem 
sumebat nimio iam pretiosa gelu 

sed medio mansit proditor orbe latex. 
Auctus honor; liquidi crescunt miracula saxi, 		
et conservatae plus meruistis aquae.  

Aspice correptam splendenti fragmine venam, 
qua trahitur limes lucidiore gelu. 
Hic nullum Borean nec brumam sentit opacus 
umor, sed varias itque reditque vias. 
Non illum constrinxit hiems, non Sirius axis, 		
aetatis spatium non tenuavit edax. 

Clauditur inmunis convexo tegmine rivus 
duratisque vagus fons operitur aquis. 
Nonne vides propriis ut spumet gemma lacunis 
et refluos ducant pocula viva sinus 
udaque pingatur radiis obstantibus Iris, 			
secretas hiemes sollicitante die? 
Mira silex mirusque latex! Et flumina vincit 
et lapides merito, quod fluit et lapis est.  

Dum crystalla puer contingere lubrica gaudet 
et gelidum tenero pollice versat onus, 
vidit perspicuo deprensas marmore lymphas, 
dura quibus solis parcere novit hiems, 
et siccum relegens labris sitientibus orbem 			
irrita quaesitis oscula fixit aquis.  

Marmoreum ne sperne globum: spectacula transit 
regia nec rubro vilior iste mari. 
Informis glacies, saxum rude, nulla figurae 
gratia, sed raras inter habetur opes.  

Quid rear, affatus quod non mihi dirigis ullos  
nec redit alterno pollice ducta salus?  
Scribendine labor? Sed quae tam prona facultas, 
carmina seu fundis seu Cicerone tonas? 
Cedere divitiis animi fortuna fatetur  			
et tantas oris copia vincit opes.  
An rarus qui scripta ferat? Quin tempore nullo  
cessant Flaminiae pulverulenta viae.  
Cum fluat ingenium, cum sit qui dicta reportet,  
quae, nisi contemnor, causa relicta tibi?  		
Despicis ergo tuum, si fas est credere, vatem,  
perfidus et spatio debilitatur amor?  
Excidimusne tibi? Lucem iam condet Hydaspes  
et Tartesiaco, Sol, oriere vado,  
candescet Geticis Meroe conversa pruinis  			
claraque se vetito proluet Ursa mari,  
et, si iam nostros fastidit Olybrius ignes,  
constat Oresteam nil valuisse fidem.  
Quin age rumpe moras solaturusque sodalem  
absens eloquio fertiliore doce,  			
crebraque facundo festinet littera cursu  
libris atque animis insinuanda meis.  
Dignatus tenui Caesar scripsisse Maroni.  
Nec tibi dedecori Musa futura. Vale.  
 
Quem, precor, inter nos habitura silentia finem?  
Quando dabit caras littera grata vices?  
Me timidum vel te potius dixisse superbum  
convenit? Alterius crimen utrumque tenet.  
Transfluxere dies et, dum scripsisse priorem 			
paenitet, aeternas itur in usque moras.  
Sed quid agam? Coepisse vetat reverentia vestri:  
hinc amor hortatur scribere. Vincat amor.  
Fors iuvat audentes prisci sententia vatis.  
Hac duce non dubitem te reticente loqui,  		
audax aut, si quid penitus peccasse videbor,  			
arguar, ingrati non subiturus onus.  
Romanos bibimus primum te consule fontes  
et Latiae accessit Graia Thalia togae,  
incipiensque tuis a fascibus omina cepi  			
fataque debebo posteriora tibi.  			
Ergo lacessitus tandem rescribe roganti,  
et patria florens sorte, Probine, vale. 
 
Torvus aper fulvusque leo coiere superbis 
viribus, hic saeta saevior, ille iuba. 
Hunc Mars, hunc laudat Cybele. Dominatur uterque 
montibus; Herculeus sudor uterque fuit. 
 
Fallaces vitreo stellas conponere mundo 
et vaga Saturni sidera saepe queri 
venturumque Iovem paucis promittere nummis 
Cureti genitor noverat Vranius. 
In prolem dilata ruunt periuria patris 			
et poenam merito filius ore luit; 
nam spurcos avidae lambit meretricis hiatus, 
consumens luxu flagitiisque domum, 
et quas fallacis collegit lingua parentis, 
has eadem nati lingua refundit opes. 			

Si tua, Cureti, penitus cognoscere quaeris 
sidera, patre tuo certius ipse loquar. 
Quod furis, adversi dedit inclementia Martis; 
quod procul a Musis, debilis Arcas erat; 
quod turpem pateris iam cano podice morbum, 		
femineis signis Luna Venusque fuit; 
attrivit Saturnus opes. Hoc prorsus in uno 
haereo: quae cunnum lambere causa facit? 

Transferat huc liquidos fontes Heliconia Nais 
et patulo conchae divitis orbe fluat; 
namque latex doctae qui laverit ora Serenae 
ultra Pegaseas numen habebit aquas.  
 
Non semper clipei metuendum gentibus orbem 
dilecto studiosa parens fabricabat Achilli, 
Lemnia nec semper supplex ardentis adibat 
antra dei, nato galeam factura comantem, 
sed placidos etiam cinctus et mitia pacis 			
ornamenta dabat, bello quibus ille peracto 			
conspicuus reges inter fulgeret Achivos. 
Ipsa manu chlamydes ostro texebat et auro, 
frenaque quae volucrem Xanthum Baliumque decerent 
aequore quaesitis onerabat sedula gemmis. 			
At tibi diversis, princeps altissime, certant 			
obsequiis soceri. Stilicho Mavortia confert 
munera, barbaricas strages Rhenique triumphos. 
Reginae contenta modum servare Serena 
in tua sollicitas urget velamina telas. 			
 
O felix sonipes, tanti cui frena mereri  
numinis et sacris licuit servire lupatis,  
seu tua per campos vento iuba lusit Hiberos,  
seu te Cappadocum gelida sub valle natantem 
Argaeae lavere nives, seu laeta solebas  			
Thessaliae rapido perstringere pascua cursu, 
accipe regales cultus et crine superbus 
erecto virides spumis perfunde smaragdos. 
Luxurient tumido gemmata monilia collo, 
nobilis auratos iam purpura vestiat armos, 			
et medium te zona liget variata colorum 
floribus et castae manibus sudata Serenae, 
Persarum gentile decus. Sic quippe laborat 
maternis studiis nec dedignatur equestres 
moliri phaleras, genero latura decorem. 			
 
Accipe, parva tuae, princeps venerande, sororis  
munera, quae manibus texuit ipsa suis,  
dumque auro phalerae, gemmis dum frena renident, 
hac uterum zona cinge frementis equi,
sive illum Armeniis aluerunt gramina campis  		
turbidus Argaea seu nive lavit Halys,  
sanguineo virides morsu vexare smaragdos  
et Tyrio dignum terga rubere toro. 
O quantum formae sibi conscius erigit armos 
spargit et excussis colla superba iubis!  			
Augescit brevitas doni pietate Serenae,  
quae volucres etiam fratribus ornat equos.  

Quis non indomitam dirae torpedinis artem 
audiit et merito signatas nomine vires? 
Illa quidem mollis segnique obnixa natatu 
reptat et attritis vix languida serpit harenis. 
Sed latus armavit gelido natura veneno 			
et frigus, quo cuncta rigent armata, medullis 
miscuit et proprias hiemes per viscera duxit. 
Naturam iuvat ipsa dolis et conscia sortis 
utitur ingenio longeque extenta per algas 
attactu confisa suo [inmobilis haeret] 			
qui tetigere iacent. Successu laeta resurgit 
et vivos impune ferox depascitur artus. 
Si quando vestita cibis incautior aera 
hauserit et curvis frenari senserit hamis, 
non fugit aut vano conatur vellere morsu, 			
sed propius nigrae iungit se callida saetae 
et meminit captiva sui longeque per undas 
pigra venenatis effundit flamina venis. 
Per saetam vis alta meat fluctusque relinquit, 
absentem victura virum: metuendus ab imis 			
emicat horror aquis et pendula fila secutus 
transit harundineos arcano frigore nodos 
victricemque ligat concreto sanguine dextram. 
Damnosum piscator onus praedamque rebellem 
iactat et amissa redit exarmatus avena. 			

Per cineres Pauli, per cani limina Petri, 
ne laceres versus, dux Iacobe, meos. 
Sic tua pro clipeo defendat pectora Thomas 
et comes ad bellum Bartholomaeus eat; 
sic ope sanctorum ne barbarus inruat Alpes, 			
sic tibi det vires sancta Susanna suas; 
sic quicumque ferox gelidum transnaverit Histrum, 
mergatur volucres ceu Pharaonis equi; 
sic Geticas ultrix feriat rhomphaea catervas 
Romanasque regat prospera Thecla manus; 		
sic tibi det magnum moriens conviva triumphum 
atque tuam vincant dolia fusa sitim; 
sic numquam hostili maculetur sanguine dextra: 
ne laceres versus, dux Iacobe, meos. 
 
Iuppiter in parvo cum cerneret aethera vitro, 
risit et ad superos talia dicta dedit: 
 Hucine mortalis progressa potentia curae? 
Iam meus in fragili luditur orbe labor? 
Iura poli rerumque fidem legesque deorum 			
ecce Syracusius transtulit arte senex. 
Inclusus variis famulatur spiritus astris 
et vivum certis motibus urget opus. 
Percurrit proprium mentitus Signifer annum, 
et simulata novo Cynthia mense redit. 			
Iamque suum uolvens audax industria mundum 
gaudet et humana sidera mente regit. 
Quid falso insontem tonitru Salmonea miror? 
Aemula naturae parva reperta manus.   
 
Sordidus ex umeris nodo dependet amictus 

Exercentur equis et colla comantia pectunt 

Terra parens quondam caelestibus invida regnis 		
Titanumque simul crebros miserata dolores 
omnia monstrifero complebat Tartara fetu, 
invisum genitura nefas, Phlegramque retexit 
tanta prole tumens et in aethera protulit hostes. 		
Fit sonus: erumpunt crebri necdumque creati 
iam dextras in bella parant superosque lacessunt 
stridula volventes gemino vestigia lapsu. 
Pallescunt subito stellae flectitque rubentes 
Phoebus equos docuitque timor revocare meatus. 		
Oceanum petit Arctos inocciduique Triones 
occasum didicere pati. Tum fervida natos 
talibus hortatur genetrix ad proelia dictis: 
O pubes domitura deos, quodcumque videtis, 
pugnando dabitur; praestat victoria mundum. 		
Sentiet ille meas tandem Saturnius iras, 
cognoscet quid Terra potest, si viribus ullis 
vincor, si Cybele nobis meliora creavit. 
Cur nullus Telluris honos? Cur semper acerbis 
me damnis urgere solet? Quae forma nocendi 		
defuit? Hinc volucrem vivo sub pectore pascit 
infelix Scythica fixus convalle Prometheus; 
hinc Atlantis apex flammantia pondera fulcit 
et per canitiem glacies asperrima durat. 
Quid dicam Tityon, cuius sub vulture saevo 			
viscera nascuntur gravibus certantia poenis? 			
Sed vos, o tandem veniens exercitus ultor, 
solvite Titanas vinclis, defendite matrem. 
Sunt freta, sunt montes: nostris ne parcite membris; 
in Iovis exitium telum non esse recuso. 			
Ite, precor, miscete polum, rescindite turres 
sidereas. Rapiat fulmen sceptrumque Typhoeus; 		
Enceladi iussis mare serviat; alter habenas 
Aurorae pro Sole regat; te Delphica laurus 
stringet, Porphyrion, Cirrhaeaque templa tenebis. 		
His ubi consiliis animos elusit inanes, 
iam credunt vicisse deos mediisque revinctum 		
Neptunum traxisse fretis; hic sternere Martem 
cogitat, hic Phoebi laceros divellere crines; 
hic sibi promittit Venerem speratque Dianae 			
coniugium castamque cupit violare Minervam. 
Interea superos praenuntia convocat Iris, 
qui fluvios, qui stagna colunt, cinguntur et ipsi 		
auxilio Manes; nec te, Proserpina, longe 
umbrosae tenuere fores; rex ille silentum 			
Lethaeo vehitur curru lucemque timentes 
insolitam mirantur equi trepidoque volatu 
spissas caeruleis tenebras e naribus efflant. 
Ac, velut hostilis cum machina terruit urbem, 		
undique concurrunt arcem defendere cives, 			
haut secus omnigenis coeuntia numina turmis 
ad patris venere domos. Tum Iuppiter infit: 
O numquam peritura cohors, o debita semper 
caelo progenies, nullis obnoxia fatis, 			
cernitis ut Tellus nostrum coniuret in orbem 		
prole nova dederitque alios interrita partus? 			
Ergo quot dederit natos, tot funera matri 
reddamus. Longo maneat per saecula luctu, 
tanto pro numero paribus damnata sepulchris. 
Iam tuba nimborum sonuit, iam signa ruendi 		
his Aether, his Terra dedit, confusaque rursus 		
pro domino Natura timet. Discrimina rerum 
miscet turbo potens: nunc insula deserit aequor, 		
nunc scopuli latuere mari. Quot litora restant 
nuda! Quot antiquas mutarunt flumina ripas! 		
Hic rotat Haemoniam praeduris viribus Oeten; 
hic iuga conixus manibus Pangaea coruscat; 			
hunc armat glacialis Athos; hoc Ossa movente 
tollitur; hic Rhodopen Hebri cum fonte revellit 		
et socias truncavit aquas summaque levatus 			
rupe Giganteos umeros inrorat Enipeus: 
subsedit patulis Tellus sine culmine campis, 		
in natos divisa suos. Horrendus ubique 
it fragor et pugnae spatium discriminat aer. 
Primus terrificum Mavors non segnis in agmen 		
Odrysios impellit equos, quibus ille Gelonos 
sive Getas turbare solet: splendentior igni 
aureus ardescit clipeus, galeamque nitentes 
arrexere iubae. Tum concitus ense Pelorum 
transigit adverso, femorum qua fine volutus 			
duplex semifero conectitur ilibus anguis, 
atque uno ternas animas interficit ictu. 
Tum super insultans avidus languentia curru 
membra terit multumque rotae sparsere cruorem, 
occurrit pro fratre Mimas Lemnumque calentem, 		
cum lare Vulcani spumantibus eruit undis, 
et prope torsisset, si non Mavortia cuspis 
ante revelato cerebrum fudisset ab ore. 
Ille, viro toto moriens, serpentibus imis 
vivit adhuc stridore ferox et parte rebelli 			
victorem post fata petit. Tritonia virgo 
prosilit ostendens rutila cum Gorgone pectus; 
aspectu contenta suo non utitur hasta 
(nam satis est vidisse semel) primumque furentem 
longius in faciem saxi Pallanta reformat. 			
Ille procul subitis fixus sine vulnere nodis 
ut se letifero sensit durescere visu 
(et steterat iam paene lapis), Quo vertimur? inquit,  
Quae serpit per membra silex? Quis torpor inertem
marmorea me peste ligat?. Vix pauca locutus, 		
quod timuit, iam totus erat; saevusque Damastor, 
ad depellendos iaculum cum quaereret hostes, 
germani rigidum misit pro rupe cadaver. 
Hic vero interitum fratris miratus Echion, 
inscius auctorem dum vult temptare nocendo, 		
te, dea, respexit, solam quam cernere nulli 
bis licuit. Meruit sublata audacia poenas 
et didicit cum morte deam. Sed turbidus ira 
Palleneus, oculis aversa tuentibus atrox, 
ingreditur caecasque manus in Pallada tendit. 		
Hunc mucrone ferit dea comminus; ac simul angues 
Gorgoneo riguere gelu corpusque per unum 
pars moritur ferro, partes periere videndo. 
Ecce autem medium spiris delapsus in aequor 
Porphyrion trepidam conatur rumpere Delon,  		
scilicet ad superos ut torqueat improbus axes. 
Horruit Aegaeus; stagnantibus exilit antris 
longaevo cum patre Thetis desertaque mansit 
regia Neptuni famulis veneranda profundis. 
Exclamant placidae Cynthi de vertice Nymphae, 		
Nymphae quae rudibus Phoebum docuere sagittis 
errantes agitare feras primumque gementi 
Latonae struxere torum, cum lumina caeli 
parturiens geminis ornaret fetibus orbem. 
Implorat Paeana suum conterrita Delos 			
auxiliumque rogat: Si te gratissima fudit 
in nostros Latona sinus, succurre precanti. 
En iterum convulsa feror.

Dulce malum pelago Sirenae volucresque puellae
Scyllaeos inter fremitus avidamque Charybdin
Musica saxa fretis habitabant: dulcia monstra
Blanda pericla maris, terror quoque gratus in undis.
Delatis licet huc incumberet aura carinis
Implessentque sinus venti de puppe ferentes,
Figebat vox una ratem. Nec tendere certum
Delectabat iter reditus, otiumque iuvabat,
Nec dolor ullus erat: mortem dabat ipsa voluptas.

Pieridum columen, cuius Parnasia magno
Numine templa sonant, Phoebe, precor, huc age laeto
Tecum cuncta choro. Penetralia sancta sororum
Et nova Castalios latices per rura petentem
Hippocrenaeon victorem siste refotum
Me famaeque. Tuam non nunc novus advena turbam
Ingredior, laurusque gerens et florea sertis
Tempora vincta tuis, doctorum munera vatum,
Testor adhuc veteres quamvis desuetus honores.
Alcides mihi carmen erit, romana Tonantis
Progenies, dignus credi post viscera numen
Cuique per inmensos invicti roboris aestus
Nec nasci potuisse vacat: nam lucis in ipsis,
Inclite, primitiis tardo vix editus ortu
Fecisti de patre fidem. Sed cur mihi lentis
Ludis adhuc, Cirrhaee, modis tenerumque resultans
Luxuriante leves impellis pollice chordas?
Pone habitum, quo molle canis, et frondis amatae
Linque nemus mollique exutus tempora lauro
Populea mecum carmen luctare sub umbra.
Iam grave plus etiam, quam ventris tempora vellent,
Alcmenam tendebat onus. Sed regia Iuno
Impedit et partus prohibet nascique vetabat,
Ut metus ipse deum monstret; nec vivida caeli
Semina mortales norunt sentire latebras
Nec possunt sufferre moras. Datur inde novercae
Materies; gravibusque odiis augmenta ministrat,
Quod vinci coepisse pudet. Mox improba binos
In tua membra iubet, dum nasceris, ire dracones,
Incumbunt celeres illi, squamosaque iussus
Armat colla furor, nec, quamvis maxima tractu,
Tarda tamen spiris; sequitur pars cetera pectus;
Tristis Tartarea vibratur sibilus aura;
Morte rubent oculi, trifidisque horrentia linguis
Ora sonant, nigrumque fremens levat ira venenum.
Quid nunc invictis fraudes innectere fatis,
Caelicolum regina, iuvat? Cur obicis angues,
Cur parvo geminos? Anne unum posse necari
Iam strato Pythone times? Licet omnia mundi
Monstra voces ipsamque armes serpentibus hydram,
Defendet natura deum patremque probabit,
Quod non vis constare, Iovem. Iamque inrita taetri
Iussa parant implere angues miseroque furore
In sua fata tument. Cernit tua membra petentes
Horrescitque parens numenque ignara creasse
Mortali pietate timet. Nil, sancta, superbae
Paelicis insidias caelo modo freta tremescas,
Neve haec monstra tibi faciant, Alcmena, pavorem.
Sic mater potes esse dei. Iam tolle serenum
Laeta animum tantoque libens haec adspice vultu,
Ut deceat genuisse Iovem. Depone pavorem
Indignum partu. Natum quae exemplar habebat?
Cui metuis, nihil ipse timet. Nam numine recto
Ridebas tu, dive, truces animosque superbos
De genitore tenes, votisque aptissimus orbis
Gaudebas tantum iam tum meruisse novercam:
Corripis exiguis mox grandia guttura palmis
Et quamvis teneri cogens in brachia pondus
Corripis impressos relevans tellure dracones.
Efferat aetherium, quantum volit, orbis in axem
Latoidas verosque probet sua fabula divos,
Quod Delo iam stare licet. Non aequa laborum
Gloria, nec parili serpentes sort necarunt:
Illi unum ferro; geminos et inermis et unus!
His coeptis non ulla parat cunabula partus,
Dive, tibi; sed cum totis iam bruma rigeret
Imbribus et solidis haererent flumina lymphis,
Nudum praegelidis durando firmat in undis.
Utque rudes primo temptasti robore gressus,
Frondosae deserta vagus penetralia silvae
Secura iam matre petis telisque tremendis
Ludis et aerias adducto deicis arcu
Aut funda violentus aves noctemque sub astris
Exigis et puram fractris bibis amnibus undam.
Inmanem interea Nemeae per lustra leonem
Ipsa Chimaeraea cretum de gente noverca
In tua depastis armabat vota iuvencis,
Augebatque fero vires rabiemque iuvabat
Naturam minus esse putans. Quantaque virorum
Funera, quam multos stravit cum dentibus apros!
Non illum magnae viduatis moenibus urbes
Armorum fregere minis, Martique domando
Adsuetas morsu fudit graviore catervas.
Hunc gravis Eurystheus (nam te, quo cuncta levares,
Imperium duri voluit sufferre tyranni
Sic mundo Fortuna favens), hunc sternere leto
Imperat. Tum (nullum virtus reticenda per aevum
Dignaque sidereos post membra intrare recessus!)
Posse mori quam vile putas! Namque impiger ultro
Vadis inmensae scrutatus invia silvae;
In nova sanguineos armantem vulnera rictus
(Admonita feritate iubas visuque cruentus
Excussis movet arma toris dubiumquue residens
Infremit) invadis trepidum solisque lacertis
Grandia corripiens eluso guttura morsu
Imbellem fractis prosternis faucibus hostem;
Quin et flavicomis radiantia tergora villis
Ceu spolium fuso victor rapis. Emicat omnis
In laudes mox turba tuas longoque relicta
Currit in arva metu. Iuvat ire et libera rura
Defensosque videre locos silvamque iuvencis
Iam facilem et nulli resonantes fletibus agros.
Maenalium petis inde nemus fletamque colonis
Arcadiam et raro steriles iam robore silvas.
Namque hic inmensa membrorum mole cruentus
Indomitus regnabat aper soloque tremendus
Corpore lunatis fundebat dentibus ornos
Sternebatque suis lugentia rura colonis.
Horrebant rigidis nigrantia corpora saetis,
Duratosque armos scopulis totosque per artus
Difficilis potuisse mori. Non spicula in illum
Nodosumve rapis gravato pondere robur.
Armati viduatur honos; nec vulnera virtus
Exemplo tibi facta timet. Iamque arripis ultro
Spumantem cogisque diem sufferre tuendo
Atque supinando mirantem lumina vinctum
Argolici victor portas sub tecta tyranni.
Fama celer toto victorem sparserat orbe,
Auxiliumque dei poscebat Creta crudeli
Victa malo. Taurus medio nam sidere lunae
Progenitus Dictaea Iovis possederat arva.
Fulmen ab ore venit, flammisque furentibus ardet
Spiritus, et terram non caeli flamma perurit,
Sed flatus monstri: dempto iam Siria cessent
Sidere solque, licet glaciali frigore victor,
Abstrusum mundo claudat iubar, aurea condens
Lumina, et ignifluo stupefactus in orbe tepescat!
Aestus habet Cretam. Pereunt silvaque lacusque
Graminaque et fontes sacri, montesque perurit
Flamma ferox. Idam superis spectantibus ignis
Dissipat, et magno cunabula grata Tonanti
Igne suo monstrum, si fas est dicere, vincit.
Tandem fama celer Dictaea ad litora magnum
Duxerat Alciden: cum taurum dira minantem
Accipit et saevum cornu flammasque vomentem
Corripit atque artus constringens fortibus ulnis
Ignifluos flatus animamque in pectore clausit.

Nectareo muro dulces cinguntur harenae.

Stamine resplendens et mira textilis arte
Balteus alipedis regia terga ligat
Quem decus Eoo fratri pignusque propinqui
Sanguinis Hesperio misit ab orbe soror.
Hoc latus astringi velox optaret Arion,
Hoc proprium vellet cingere Castor equum.

In primis te, sponse, precor: patiare canentem;
Teque, puella, magis: tacito mihi carmine parcas.
Scimus enim, scimus vobis nunc carmina nostra
Doctiloquique etiam linguam solidare Maronis.
Sed breviter strictimque duos dicemus amantes,
Materia atque licet plus quaerat, pauca loquemur.
Principio generis simili vos stirpe creatos
Florenti Florique patris sat nomina prodent.
Matribus et pariter respondet fetus uterque:
Nam decuit Mariam sapientem fundere natam
Calliopenque simul iuvenem proferre togatum.
O similes multumque pares! Te prima iuventus
Insignem vegetumque tenet; nam nuper opertus
Flore genas plenaque decens lanugine malas
Mollia votifero dempsisti vellera ferro.
Egregio fulges cultu totusque decorus,
Ex facie mores patriamque ex nomine pandens:
Nam quae primates quondam genuere Latinos
Antiquaeque urbi proprium tribuere vocamen,
Dant tibi, Laurenti, Laurentes nomina Nymphae.
Quid memorem mores iuvenili in corde seniles
Atque Ithacum ingenium Romana fervere lingua?
Tu fora, tu leges celebras sanctumque tribunal
Promptaque impavidus tu suetus dicere dextra.
Te insontes palmam semper tenuere patrono,
Te contra adstantem semper timuere nocentes.
Prorsus habes iuvenis totum quod Tullius auctor
Causidicos retinere iubet: nam, fultus utroque,
Vir bonus es nimium, fandi pariterque peritus.
Ad te nunc breviter (nam sic te velle putamus)
Verba puella, feram, pulchro formosa colore.
Lilia ceu niteant rutilis commixta rosetis,
Sic rubor et candor pingunt tibi florida vultus.
Denique miramur quod colla monilia gestant.
Ex umeris frustra phaleras imponis eburnis.
Non tibi nam gemmae, sed tu das lumina gemmis
Atque alias comit, per te componitur aurum.
Ipsa loqui, scriptique tenax veloxque legendi,
Scis tamquam talis fueris praesaga mariti
Et Musea tuis insedit cura medullis.
Nec minus in propriis studium: nam vellera lanae
Textilibus calathis semper tractare perita
Inque  globos teretes coeuntia volvere pensa
Compositas tenui suspendis stamine telas,
Quas cum multiplici frenarint licia gressu
Traxeris et digitias cum mollia fila gemellis,
Serica Arachneo densentur pectine texta
Subtilisque seges radio stridente resultat.
Sed iam sufficiat de magnis pauca locutum,
Nec sinit hoc tempus, totas nunc pandere laudes.
Quin magis, o pueri, vosque exaudite, puellae,
Quas optare pares thalamos taedasque iugales
Sensibus ex imis suspiria ducta fatentur!
Consertas prensate manus magnumque per orbem
Dextra liget laevam. Festos celebrate hymenaeos
Ac, modulante melos pariter caesoque pavinto,
Cum pede vox resonet: persultent atria larga,
Quae virides cingunt hederae laurique coronant
Votigerique ignes, stellantia lumina, complent.
Tympana, chorda simul symphonia, tibia, buxus
Cymbala, bombylium cornus, aes, fistula, sistrum,
Quaeque per aeratas inspirant carmina voces,
Umida folligenis exclament organa ventis.
Surge age iam iuvenis: dextram complectere sponsae!
Tuque puella caput niveo velamine tecta
Non cunctante gradu gressum comitare mariti.
Teque etiam paucis moneamus, pronuba, verbis.
Cum fuerit ventum ad thalamos primumque cubile,
Sit tibi cura vigens innoxia reddere membra
Virginis, ut totum, quod possit laedere, demas.
Nullum sit capiti quo crinis comitur aurum
Nec collo maneant, nisi quae sunt levia, fila
Anulus et digitis tollatur mollibus asper
Ac niveos auro propera spoliare lacertos,
Ne, dum par ludunt atque oscula dulcia iactant
Exercentque toris Veneris luctamen anhelum
Cuncta per amplexus foedentur membra mariti
Atque invita viri maculet quae diligit ora.
Ite pares tandemque toro recubate potiti.
Mellea tunc roseis haerescant basia labris
Et compressa suis sudet per pectora membris
Per niveosque umeros collumque per osque marita:
Dextera cervicem roseam subiecta retentet
Turgentesque simul constringat laeva papillas.
Vivite felices quam longaque carpiet saecla.
Vivite concordes, donec premat una senectus
Ambo et vestra habeant natorum vota nepotes.

Lenaee vitisator Bromie Semeleie Bacche
Thyrsitenens bimater trieterice Nysie Liber,
Flos Ariadnaee, Corybantice, laete Thyoneu,
Da reditum nobis: sic totis dulcia rivis
Musta fluant spumetque cavis vindemia labris.

Mars pater armorum fortissime belligerator,
Esto volens mitis facilis deus, esto benignus:
Sic tibi post pugnas et pastos saguine campos
Amplexus tribuat vinclis secura Cythere.
Tu crista galeaque rubes, tu pulcher in aere;
Incutis e vultu radiantia lumina ferro.
Te thorax galeaque tegunt, non quo tibi terror
Hostilis subeat, sed quod decor exit ab armis.
Tu cum pulsatum clipei concusseris orbem,
Inmugit mundus, tellus tremit, aequora cedunt.
Da nobis reditum. Patriam repetamus ovantes:
Sic tibi lascivae celebrentur in urbe kalendae.

Iuno poli domina, cui vincla iugalia curae,
Supremi caeli regis coniunxque sororque,
Da reditum nobis: sic regnum transeat orbis.....

Utraque fecundo nutritur belua Nilo,
Quaeque vorat morsu quaeque sub ore fremit.

Mensa coloratis aquilae sinuatur in alis,
Quam floris distinguit honos, similisque figura
Texitur: implumem mentitur gemma volatum.

Isi, o fruge nova quae nunc dignata videri
Plena nec ad Cereris munera poscis opem
(Nam tu nostra dea es nec te deus ipse tacendi
Abnegat expertus, quis tua vela ferat;
Namque tibi Zephyrus favet ac Cyllenius ales):
Ne nostra referas de regione pedem.

Qui splendere cupis claro tenuique lavacro,
Pontica succedas  in balnea nobilis undae,
Quam nec Alexandri mater sub sole cadenti
Emeruit, non si varia se aspergine Gai
Effundat per aperta latex e sedibus imis
Cum Syrio unguento, semper cui roscidus umor.
Hic femora et suras et brachia molliter ambit
Et rigat in pluviam sensimque ad colla resultans
Tangit odore levi et grato spiramine nares
Lenis et externas admittere nescius artes.
Huc ades o Florens et festa luce relaxa
Mentis onus nebulasque fuga, quae frontis honorem....

Non tibi vina placent, o insanabilis hospes?
Nec mens est Thebana tibi, licet aggere celso
Dircaeae rupis dicas fluxisse parentes?
Vertice de Nysae per rura et nostra Lyaeus
Transiit implevitque  vias nigrantibus uvis.
Musta siti posuit pater, et non tempore ab illo
Desierant haec sacra coli vatumque sonoro
Carmine Mincius et strepuit circumsita ripa
Fluminis Etrusci quem non aequabit Orontes.

Forte erat Aurorae tempus Solisque quadriga
Fecerat et ventum et sonitum per nobile marmor
Astantis pueri, cum te, mea bella Cythere,
Aspicio venientem et tu mea limina grato
Introitu dignata rosas et lenis amomi
Delicias miras tecum allicis, unde secutae
Palladis et frondes nulliusque inscia laurus.
Atria nostra virent, et agunt in limine primo
Radicem platani; ad portam venit arbutus ipsam.
Felix multa arbos, imitans miracula Pindi
Quae non delebit livor nec sera vetustas.
O iucunda nimis, tenui quae visa poetae,
Dum credis vitium non auscultare Camenis
Flora venit. Quae Flora? Dea. An de gente Latina?
Non reor; at Chloris dicta per arva fuit.
Huius in adventum radiant de nocte lucernae;
Nam nitet atque hilarat lumine cuncta suo.
Cerea materies apibus debetur, apisque
Floribus atque hortis sit, precor, aequa meis
Non, ut mel rapiam, cuius non tangor amore,
Sed cera in talem fiat ut alba diem.

Proles vera dei cunctisque antiquior annis,
Nunc genitus, qui semper eras, lucisque repertor
Ante tuae matrisque parens; quem misit ab astris
Aequaevus genitor verbumque in semina fusum
Virgineos habitare sinus et corporis arti
Iussit inire vias  parvaque in sede morari,
Quem sedes non ulla capit; qui lumine primo
Vidisti quidquid mundo nascente crearas;
Ipse opifex, opus ipse tui, dignatus iniquas
Aetatis sentire vices et corporis huius
Dissimiles perferre modos hominemque subire
Ut possis monstrare deum, ne lubricus error
Et decepta diu varii sollertia mundi
Pectora tam multis sineret mortalia saeclis
Auctorem nescire suum: Te conscia partus
Mater et attoniti pecudum sensere timores.
Te nova sollicito lustrantes sidera visu
In caelo videre prius, lumenque secuti
Invenere magi. Tu noxia pectora solvis
Elapsasque animas in corpora functa reducis
Et vitam remeare iubes. Tu lege recepti
Muneris ad Manes penetras mortisque latebras
Immortalis adis. Nasci tibi non fuit uni
Principium finisque mori, sed nocte refusa
In caelum patremque redis rursusque perenni
Ordine purgatis adimis contagia terris.
Tu solus patrisque comes, tu spiritus insons
Et toties unus triplicique in nomine simplex.
Quid, nisi pro cunctis, aliud qui credere possit
Te potuisse mori, poteras qui reddere vitam?

Angelus alloquitur Mariam, quo praescia verbo
Concipiat salva virginitate deum.
Dant tibi Chaldaei praenuntia munera reges:
Myrrham homo, rex aurum, suscipe tura deus.
Permutat lymphas in vina liquentia Christus,
Quo primum facto se probat esse deum.
Quinque explent panes, pisces duo milia quinque
Et deus ex parvo plus superesse iubet.
Editus ex utero caecus nova lumina sentit
Et stupet ignotum se meruisse diem.
Lazarus e tumulo Christo inclamante resurgit
Et durae mortis lex resoluta perit.
Nutantem quatit unda Petrum, cui Christus in alto
Et dextra gressus firmat et ore fidem.
Exanguis Christi contingit femina vestem:
Stat cruor in venis, fit medicina fides.
Iussus post multos graditur paralyticus annos
(Mirandum) lectus portitor ipse sui.

Marcus amans puerum natum mentitur amare
Vultque pater dici nescius esse pater
Et pietate nefas et amorem velat amore.
Se pietas umbram criminis esse dolet.
'Nate' dies audit, nox et torus audit 'amice',
Et pro temporibus nomina mutat ei.
Stulte, quid ignaro non dicit Cynthia fratri?
Ne credas nocti digna latere diem!
Qui pater est, huic filius est. A lumine primo
Filius a thalamis incipit esse puer.
