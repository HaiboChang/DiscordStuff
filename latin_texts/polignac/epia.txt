 Et mihi conspicuum meritis belloque tremendum, 
 Musa, virum referes, Italis cui fracta sub armis 
 nobilis aeternum prius attulit Africa nomen. 
 Hunc precor exhausto liceat mihi surgere fontem 
 ex Helicone sacrum, dulcis mea cura, Sorores, 
 si vobis miranda cano. Iam ruris amici 
 prata quidem et fontes vacuisque silentia campis 
 fluminaque et colles et apricis otia silvis 
 restituit Fortuna mihi : vos carmina vati 
 reddite, vos animos. Tuque, o certissima mundi 
 Spes superumque decus, quem saecula nostra deorum 
 victorem atque Erebi memorant, quem quina videmus 
 larga per innocuum retegentem vulnera corpus, 
 auxilium fer, summe parens. Tibi multa revertens 
 vertice Parnasi referam pia carmina, si te 
 carmina delectant ; vel si minus illa placebunt, 
 forte etiam lacrimas, quas (sic mens fallitur) olim 
 fundendas longo demens tibi tempore servo. 
 Te quoque, Trinacrii moderator maxime regni, 
 Hesperiaeque decus atque aevi gloria nostri, 
 iudice quo merui vatumque in sede sedere 
 optatasque diu lauros titulumque poetae, 
 te precor : oblatum tranquillo pectore munus 
 hospitio dignare tuo ; nam cuncta legenti 
 forsitan occurret vacuas quod mulceat aures 
 poeniteatque minus suscepti in fine laboris. 
 Praeterea in cunctos pronum sibi feceris annos 
 posteritatis iter : quis enim damnare sit ausus 
 quod videat placuisse tibi ? Fidentius ista 
 arguit expertus, nutu quem simplice dignum 
 effecisse potes quod non erat. Aspice, templis 
 dona sacris affixa pavens ut vulgus adoret : 
 exime ; despiciet. Quantum tua clara favori 
 Fama meo conferre potest ! Modo mitis in umbra 
 nominis ista tui dirum spretura venenum 
 invidiae latuisse velis, ubi nulla vetustas 
 interea et nulli rodent mea nomina vermes. 
 Suscipe, iamque precor, regum inclite, suscipe tandem 
 atque pias extende manus et lumina flecte. 
 Ipse tuos actus meritis ad sidera tollam 
 laudibus, atque alio fortassis carmine quondam 
 (Mors modo me paulum expectet ! Non longa petuntur) 
 nomen et alta canam Siculi miracula regis, 
 non audita procul, sed quae modo vidimus omnes 
 omnia. Namque solent, similis quos cura fatigat, 
 longius isse retro : tenet hos millesimus annus 
 sollicitos ; pudet hac alios consistere meta ; 
 nullus ad aetatem propriam respexit, ut erret 
 Musa parum notos nullo prohibente per annos 
 liberior : Troiamque ideo canit ille ruentem, 
 ille refert Thebas iuvenemque occultat Achillem, 
 ille autem Emathiam Romanis ossibus implet. 
 Ipse ego non nostri referam modo temporis acta, 
 Marte sed Ausonio sceleratos funditus Afros 
 eruere est animus nimiasque retundere vires. 
 At semper te corde gerens properansque reverti, 
 Rex, iter hoc ingressus agam, tua maxima facta 
 non ausus tetigisse prius. Magis illa trahebant ; 
 sed tremui, me teque videns atque omnia librans. 
 Ingenium temptare libet, si forte secundis 
 cesserit auspiciis ; solidis tunc viribus alta 
 aggrediar, namque ipse aderis, meque ampla videbit 
 inclita Parthenope redeuntem ad moenia rursus 
 et Romana iterum referentem serta poetam. 
 Nunc teneras frondes humili de stipite vulsi, 
 Scipiade egregio primos comitante paratus : 
 tunc validos carpam ramos ; tu nempe iuvabis 
 materia, generose, tua, calamumque labantem 
 firmabis, meritumque decus continget amanti 
 altera temporibus pulcherrima laurea nostris. 
 Quae tantis sit causa malis, quae cladis origo 
 quaeritur : unde animi, quis tot tolerare coegit 
 dura pererrato validas furor aequore gentes, 
 Europamque dedit Libyae Libyamque rebellem 
 Europae, alterno vastandas turbine terras. 
 Ac mihi causa quidem studii non indiga longi 
 occurrit radix cunctorum infecta malorum 
 invidia (unde oriens extrema ab origine mors est), 
 atque aliena videns tristi dolor omnia vultu 
 prospera. Non potuit florentem cernere Romam 
 aemula Carthago. Surgenti inuiderat urbi ; 
 Sed gravius tulit inde parem ; mox viribus auctam 
 vidit et imperio dominae parere potentis 
 ac leges audire novas et ferre tributum 
 edidicit, tacitis intus sed plena querelis, 
 plena minis. Frenum funesta superbia tandem 
 compulit excutere et clades geminare receptas. 
 Angebant dolor atque pudor servilia passos 
 multa viros, animisque incesserat addita duris 
 tristis avaritia et nunquam satiabile votum. 
 Permixtae spes amborum optatumque duobus 
 imperium populis : dignus sibi quisque videri 
 omnia cui subsint, totus cui pareat orbis. 
 Praeterea damnumque recens iniuriaque atrox 
 insula Sardiniae amissa et Trinacria rapta 
 atque Hispania nimis populo confinis utrique, 
 omnibus exposita insidiis, aptissima praedae 
 Terra tot infandos longum passura labores, 
 haud aliter quam cum medio deprensa luporum 
pinguis ovis nunc huc rabidis, nunc dentibus illuc 
volvitur inque tremens partes discerpitur omnis 
bellantum proprioque madens resupina cruore. 
Accessit situs ipse loci : natura locavit 
se procul adverso spectantes litore gentes, 
adversosque animos, adversas moribus urbes, 
adversosque deos odiosaque numina utrinque, 
pacatique nihil ; ventos elementaque prorsus 
obvia et infesto luctantes aequore fluctus. 
Ter gravibus certatum odiis et sanguine multo ; 
at coeptum primo profligatumque secundo 
est bellum, si vera notes : nam tertia nudus 
proelia finis habet modico confecta labore. 
Maxima nos rerum hic sequimur mediosque tumultus 
eximiosque duces et inenarrabile bellum. 
Ultima sidereum iuvenem lassata procellis 
Hesperia excussamque gravi cervice catenam 
Ausoniumque iugum Romanaque senserat arma. 
Iam fuga praecipites longe trans aequora Poenos 
egerat : horruerant animos dextramque tonantis 
fulmineam moresque ducis famamque genusque 
armorumque novas artes atque orsa cruentis 
nobilitata malis. Vix tandem litore Mauro 
Perfidus urgentem respectans Hasdrubal hostem 
tutus erat : sic venantum perterritus acrem 
respicit atque canum cervus post terga tumultum, 
montis anhela procul de vertice colla reflectens. 
Constitit Oceano domitor telluris Hiberae, 
qua labor ambiguus flatum pelagique columnas 
verberat Herculeas, ubi fessus mergitur alto 
Phoebus et aestivo detergit pulvere currum. 
Hic ubi non vis ulla manu mortalis, at ipsa 
Omnipotens adversa aditum natura negabat, 
constitit atque avidus praereptum faucibus hostem 
indoluit. Vicisse parum ; iam blandior aegrum 
non mulcet Fortuna animum ; Carthagine recta 
gloria gestarum sordebat fulgida rerum. 
Nempe videbat adhuc profugum longinqua tuentem 
lentaque semineci vibrantem spicula dextra. 
Turbida quin etiam rumoribus omnia miscens 
fama procul nostro veniens crescebat ab orbe 
arcibus instantem Ausoniis volitare sub armis 
Hannibalem, patriaeque faces sub moenia ferri ; 
illustres cecidisse duces, ardere nefandis 
ignibus Hesperiam, atque undantia caedibus arva. 
Urgebat vindicta patris pietasque movebat 
ut coeptum sequeretur opus. Nam sanguine saevo 
caesorum cineresque sacros umbrasque parentum 
placari, atque Itala detergi fronte pudorem, 
hic amor assiduum pulsabat pectora clari 
Scipiadae, in frontem eliciens oculosque iuventa 
fulgentes calido generosas corde favillas. 
Anxia nox, operosa dies, vix ulla quietis 
hora duci : tanta indomito sub pectore virtus ! 
Has inter curas, ubi sensim amplexibus atris 
nox udam laxabat humum, Tithonia quamvis 
uxor adhuc gelidumque senem complexa foveret, 
necdum purpureo nitidas a cardine valvas 
vellere seu roseas ausae reserare fenestras 
excirent dominam famulae quae saecula volvunt, 
fessus et ipse caput posuit. Tum lumina dulcis 
victa sopor clausit ; caeloque emissa silenti 
umbra ingens faciesque patris per nubila raptim 
adstitit ostendens caro praecordia nato 
et latus et multa transfixum cuspide pectus. 
Diriguit totos iuvenis fortissimus artus, 
arrectaeque horrore comae. Tunc ille paventem 
corripit et noto permulcens incipit ore : 
"O decus aeternum generisque amplissima nostri 
gloria, et o patriae tandem spes una labanti, 
siste metum, memorique animo mea dicta reconde. 
Optimus ecce brevem, sed quae, nisi despicis, horam, 
multa ferat placitura, dedit moderator Olympi. 
Ille meis victus precibus stellantia caeli 
limina - perrarum munus - patefecit et ambos 
viventem penetrare polos permisit, ut astra 
me duce et obliquos calles, patriaeque labores 
atque tuos, et adhuc terris ignota Sororum 
stamina, tum rigido contortum pollice fatum 
aspicias. Huc flecte animum. Viden illa sub Austro 
moenia et infami periura palatia monte 
femineis fundata dolis ? Viden ampla furentum 
concilia et tepido stillantem sanguine turbam ? 
Heu nimium nostris urbs insignita ruinis ! 
Heu nuribus trux terra Italis ! Iterum arma retentas 
fracta semel, vacuisque iterum struis agmina bustis ? 
Sic Tybrim indomitum, segnissime Bagrada, temnis ? 
Sic modo, Byrsa ferox, Capitolia despicis alta ? 
Experiere iterum et dominam per verbera nosces. 
Is tibi, nate, labor superest, ea gloria iusto 
Marte parem factura deis. Haec vulnera iuro 
sacra mihi merito, patriae quibus omne refudi 
quod dederat, quibus ad superos Mavortia virtus 
fecit iter : non ulla, meos fodientibus artus 
hostibus atque abeunte anima, mihi multa dolenti 
occurrisse prius tanti solamina casus, 
quam quod magnanimum post funera nostra videbam 
ultorem superesse domi. Spes ista levabat 
Inde metus alios, hinc sensum mortis amarae." 
Talia narrantem percurrit et impia maestis 
vulnera luminibus totumque a vertice corpus 
lustrat adusque pedes : at mens pia prominet extra, 
ubertimque fluunt lacrimae. Nec plura parantem 
sustinuit, mediisque irrumpens vocibus orsus : 
"Heu heu ! Quid video ? Quisnam haec mihi pectora duro 
confixit mucrone, parens ? Quae dextra verendam 
gentibus immerito violavit sanguine frontem ? 
Dic, genitor ; nil ante queas committere nostris 
auribus." Haec dicens alto radiantia fletu 
sidera visus erat sedesque implesse quietas. 
Infima si liceat summis aequare, marina 
piscis aqua profugus fluvioque repostus amoeno 
non aliter stupeat, si iam dulcedine captum 
vis salis insoliti et subitus circumstet amaror, 
quam sacer ille chorus stupuit. Namque hactenus irae 
et dolor et gemitus et mens incerta futuri 
atque metus mortis mundique miserrima nostri 
millia curarum, rapidae quibus optima vitae 
tempora et in tenebris meliores ducimus annos : 
illic pura dies, quam lux aeterna serenat, 
quam nec luctus edax nec tristia murmura turbant, 
non odia incendunt. Nova res, auremque deorum 
insuetus pulsare fragor, pietate recessus 
lucis inaccessae tacitumque impleverat axem. 
At pater amplexu cupido precibusque modestis 
occupat et gravibus cohibet suspiria dictis : 
"Parce, precor, gemitu ; non hunc tempusque locusque 
exposcunt. Sed visa animum si vulnera tangunt 
usque adeo, iuvat et patrios agnoscere casus, 
accipe ; nam paucis perstringam plurima verbis. 
Sexta per Hesperios penitus victricia campos 
nostraque signa simul Romanaque viderat aestas, 
cum mihi iam bellique moras curasque peroso 
consilium, teste eventu, Fortuna, dedisti 
magnificum, infelix, fido cum fratre viritim 
sollicitum partirer onus geminumque moranti 
incuterem bello calcar. Sic alite laeva 
distrahimur tandem et scissis legionibus ambo 
insequimur late sparsis regionibus hostem. 
Nondum plena colis iam stamina nostra Sorores 
destituunt fessae, iam Mars sua signa relinquit. 
Illicet imparibus veriti concurrere fatis 
fraudis opem dubio poscunt in tempore Poeni ; 
ars ea certa viris et nostro cognita damno. 
Celtarumque animos, quibus auxiliaribus arma 
fratris ad id steterant, pretio corrumpere adorti, 
persuasere fugam : nostrorum exempla per aevum 
ante oculos gestanda ducum, ne robore freti 
externo, proprio non plus in milite fidant. 
Obicit ille deos, ius, fas et inania verba ! 
Raptim abeunt tacitoque vale. Vis quanta metallo est ! 
Di, Pudor, alma Fides, uni succumbitis auro ! 
Praesidio nudata acies fraterna retrorsum 
avia constituit siccosque recurrere montes : 
haec visa est spes una duci. Premit hostis acerbus, 
doctus ad extremum cedenti insistere tergo. 
Me quoque iam magno distantem Punica tractu 
agmina cingebant, quae clam novus auxerat hostis 
improbus, insultans. Visum et mihi cedere fato. 
Nequicquam : vetitum caro me iungere fratri ; 
inferior numero multum tribus undique castris 
vallabar, multumque locis urgebar iniquis. 
Ferrum aderat ; spes nulla fugae : quod fata sinebant 
tempore in angusto, durissima pectora ferro 
pandimus et vafras Erebo detrudimus umbras. 
Ira dolorque dabant animos : ars bellica nusquam 
consiliique nihil. Ceu dum velamina pastor 
fida gerens apibus bellum movet improbus almis, 
nocte sub obscura trepidant, mox dulcia maestae 
excedunt inopi substrata cubilia cera, 
inde ruunt caecaeque fremunt, sparsoque volatu 
importuno instant capiti ; stat callidus hostis 
inceptique tenax, postque irrita vulnera victor 
eruit exstirpatque piae cunabula gentis : 
sic, quae sola salus miseris et summa voluptas, 
invisam iaculis gladioque ultore cohortem 
tundimus et rabidas in vulnere linquimus iras. 
Illi ex composito stabant, ceu flantibus Austris 
aerius consistit Eryx atque astriger Atlas. 
Quid moror ? Incauti armorum sub nube virumque 
obruimur : fortuna suum tenet invida morem 
adversata pios. Gelidus mihi pectore sanguis 
haeserat ; agnosco insidias mortemque propinquam ; 
nec mihi, sed patriae metuens, pro tempore raptim 
ingredior dictis cuneos firmare labantes : 
"Hac via praeclari, miles, patet ardua leti. 
I duce me, quem saepe alias maiore profecto es 
Fortuna, nunquam fama meliore secutus ! 
Non acies ferri, facies non obvia mortis 
terreat : exiguo decus ingens sanguine Mavors 
obicit et caros illustrat caede nepotes. 
Nosce genus, patriamque libens amplectere sortem. 
Ignavum fortemque mori - ne tangere damno -  
naturae lex una iubet. Breve tempus utrique : 
iam, licet et terrae pelagique pericula cessent, 
ultro aderit suspecta dies. Hoc fortibus unum 
contigit, ut laeti morerentur ; cetera flendo 
turba perit lacrimasque metu diffundit inertes. 
Hora brevis longae testis venit ultima vitae. 
Ergo age, si Latio quicquam de sanguine restat, 
morte palam facito ; nam dum fortuna sinebat, 
vicimus et nostris exibant funera dextris. 
At modo corporibus, - cedunt quando omnia retro -  
sit satis obstruxisse viam. Per pectora nostra 
perque truces oculos vultusque in morte tremendos 
transcendant ! Talem libet his opponere montem, 
his claustris vallare aditus ! Sciat horrida veros 
Barbaries cecidisse viros, et pallida quamquam, 
haud spernenda tamen Romana cadavera calcet ! 
Accelera, bene nata cohors - in limine mors est 
invidiosa bonis - Romanas semper ad aras 
cum lacrimis recolenda piis et ture perenni ! " 
Talibus accensi coeunt et grandinis instar 
scissa nube ruunt. In tela micantia primus 
et circumfusos feror irrediturus in hostes. 
Consequitur devota neci fortissima pubes. 
Sternimus et moritur : paucis tot milia contra 
quid reliquum ? Sed fata pii nunc ultima fratris 
expectas ; neque enim Hesperia felicior ora ; 
ille quidem, extremo fati de turbine frustra 
surgere conatus, magnae sub mole ruinae 
oppressusque itidem. Nec mors magis ulla decebat 
altera quam fratris. Fuerat concordia vitae 
mira, vel exiguis nunquam interrupta querelis : 
una domus victusque idem, mens una duobus, 
et mors una fuit. Locus idem corpora servat 
amborum ac cineres. Huc tempus ferme sub unum 
venimus. Hic nobis nulla est iam cura vetusti 
carceris : ex alto sparsos contemnimus artus. 
Odimus et laqueos et vincula nota timemus, 
libertatis onus. Quod nunc sumus, illud amamus." 
Ille autem illacrimans : "Tua me, tua, care, profundo 
corde premit pietas, genitor. Sed mollis inersque 
ultio verborum semper fuit, optima rerum. 
Dic tamen hoc, o sancte parens : an vivere fratrem 
teque putem atque alios, quos pridem Roma sepultos 
defunctosque vocat ? " Lente pater ipse loquentem 
risit, et "O quanta, miseri, sub nube iacetis ! 
Humanumque genus quanta caligine veri 
volvitur ! Haec" inquit "sola est certissima vita. 
Vestra autem mors est, quam vitam dicitis. At tu 
aspice germanum. Viden ut contemptor acerbae 
mortis eat ? Viden indomitum sub pectore robur 
et vivum decus et flammantia lumina fronti ? 
Quin etiam a tergo generosum respicis agmen ? 
Hos mihi defunctos audebit dicere quisquam ? 
Et tamen egregios humani sorte tributi 
efflavere animos ac debita corpora terrae 
liquerunt. Cernis nitido venientia contra 
per purum radiare diem laeta agmina vultu ? " 
"Imo" ait "eximie ; nec quicquam dulcius unquam 
hos vidisse oculos memini. Sed nomina nosse 
est animus ; tibi ne, genitor, contraria mens sit ; 
per superos ipsumque Iovem, solemque videntem 
omnia, per Phrygios, si qua est ea cura, penates, 
per si quid patriae venit huc dulcedinis, oro. 
Aut ego fallor enim, aut quosdam hoc ex agmine novi, 
et mores habitusque virum gressumque ; 
insolitum licet ora micent, tamen ora recordor : 
vidi etenim et patria nuper conviximus urbe." 
"Vera quidem memoras. Fraus hunc modo rebus ademit 
Punica. Periit congressus iniquo 
credulus aetate heu ! Nimium Marcellus in illa : 
iste memor finis lateri latus admovet ultro 
nobiscumve libens caelo spatiatur in amplo. 
Crispinus longe sequitur, quem providus uno 
absumpsisse die tentaverat hostis ; at illum 
languida dilatae tribuerunt vulnera morti. 
Alter ibi cecidit moriens, ubi furta latebant ; 
inde levis recte penetrans huc spiritus, illic 
frigida carnifici dimisit membra cruento. 
En Fabium ! Caelo maiestas maxima tanti 
nominis et rerum iubet habitare sereno. 
Cerne ducem quantum ! Licet hic cunctator ab omni 
dictus erat populo, tamen ingens gloria tardis 
debita consiliis viget. Hunc non flamma non ensis 
eripuit Latio, sed dum magis arma premebant 
Punica, tranquillum tulit hunc annosa senectus. 
Sed magis ardentemque animis pugnasque frementem 
cerne per insidias indigno funere Gracchum 
corpore seclusum valido et pollentibus armis. 
Praeterea Aemilio nimium fors invida Paulo : 
aspice, magnanimum terebrant quot vulnera pectus ! 
Cannensi Romana die defleta supremum 
fata putans renuit cladi superesse ; sed ultro 
oblatum contempsit equum, multumque rogantem 
reppulit et "Nimium" respondit " viximus. At tu 
macte animi virtute, puer, discede tuumque 
victurum abde caput teque ad meliora reserva. 
Dic patribus muniant urbem, dic moenia firment : 
condiscant extrema pati ; namque improba saevas 
ingeminat fortuna minas, hostisque cruentus 
victor adest. Fabio mea verba novissima perfer : 
dic me iussorum memorem vixisse suorum, 
dic memorem te teste mori. Sed fata feroxque 
collega ingenti turbarunt cuncta tumultu : 
nuda loco caruit virtus ; tulit impetus illam. 
Effuge dum morior, ne forsan plura loquendo 
sim tibi causa necis". Dicentem talia ferro 
circumstant. Volat ille levis : timor allevat artus 
et plumas adiungit equo et calcaria plantis. 
Anxia sic genitrix, ubi nidum callidus anguis 
obsidet, hinc visae sese subducere morti 
optat, et hinc dubitat sua dulcia viscera linquens 
infelix ! Pietas tandem formidine victa 
cedit, et incussis serum sibi consulit alis, 
vicinaque tremens respectat ab arbore fatum 
natorum rabiemque ferae, et plangoribus omne 
implet anhela nemus strepituque accurrit amico. 
Sic ibat iuvenis memorandus, saepe retrorsum 
lumina maesta ferens : videt ingens surgere campis 
naufragium ; videt immitem post publica Poenum 
funera sacra ducis fodientem pectora duris 
ictibus ; et caelum gemitu pulsabat inani. 
Quid moror ? Innumeram licet internoscere turbam 
caesorum hoc bello iuvenum patriaeque cadentum. 
Scilicet immenso studio dum laedere quaerit, 
civibus atque inopem spoliat dum fortibus urbem, 
complevit caelum vestris ferus Hannibal umbris." 
Talia dum genitor memorat, suspiria natus 
alta trahens : "Licuit, fateor, cognoscere quicquid 
optabam magis, et vultus spectare meorum. 
Cetera ni prohibes, nihil est sermone secundi 
patris amabilius". "Quin tu modo cominus" inquit 
"alloquere atque aures quamprimum invade paratas." 
His dictis, tulit ante gradum, frontemque modestam 
demisit, patruumque tenens sic incipit ore : 
"O venerande mihi, vero nunquamque parente 
care minus, si vestra deus dedit ora videre 
mortales oculos, alti si lumina mundi 
indignoque mihi clarum reseravit Olympum, 
da, precor, exiguam nostris affatibus horam, 
nam breve tempus adest moneorque in castra reverti. 
Oceani subnixa vadis ubi maxima Calpes 
impendet pelago caelumque cacumine pulsat, 
illic me Romana manent modo signa, ducemque 
expectant. Rapidum hoc tandem stat limite bellum." 
Suscipit amplexu iuvenem placidissimus heros, 
atque ita : "Si iussu superum mortalia caelo 
membra vehis - nec enim tam magni muneris auctor 
alter erit : summum hoc equidem tibi contigit uni 
eximiumque decus - , quam de te concipiam spem 
dictu difficile est, cui tantam numina vivo 
concessere viam. Nam ni divinus inesset 
spiritus, haudquaquam hoc homini fortuna dedisset, 
quae faciles dispensat opes : arcana videre 
caelica, venturos longe praenoscere casus, 
et fatum praescire suum, spectare beatas 
has animas subterque pedes radiantia solis 
lumina et adversos tam vastis tractibus axes ; 
haec nunquam fortuna dabit, quia cuncta potenti 
sunt servata deo. Qui si te lumine tanto 
illustrat, quonam te alii dignentur honore ? 
Non ergo immerito : fractos passimque iacentes 
Hesperiae campis totiens despeximus hostes, 
vidimus et nostrae vindictam mortis ; ab illa 
egregiae pietatis habes per saecula famam. 
Quidlibet hinc aude mecum ; nam protinus aurem 
invenis atque animum vacuum. Quin ocius ergo 
ingredimur fandoque brevem consumimus horam ? " 
"Dic" ait is "si vita manet post busta, quod almus 
testatur genitor, sique haec est vera perennis, 
nostra autem morti similis, quid demoror ultra 
in terris ? Quin huc potius, quacumque licebit, 
evolat assurgens animus tellure relicta ? " 
"Non bene sentis" ait : "deus hoc naturaque sanxit 
legibus aeternis, hominem statione manere 
corporis, edicto donec revocetur aperto. 
Non igitur properare decet, sed ferre modeste 
quantulacumque brevis superant incommoda vitae, 
ne iussum sprevisse dei videare, quod ista 
sunt geniti sub lege homines, ut regna tenerent 
infima, namque illis custodia credita terrae 
et rerum quas terra vehit pelagusque profundum. 
Ergo tibi cunctisque bonis servandus in ista est 
carne animus propriamque vetandus linquere sedem, 
nobilibus curis studioque et amore videndi 
promineat ni forte foras corpusque relinquat 
ac longe fugiat sensus seque ingerat astris. 
Hic decet egregios animos, hic exitus est quem 
divini fecere viri meliora sequentes. 
Sed dum membra vigent (brevis est mora), suscipe nostri 
consilii quid summa velit. Tu sacra fidemque 
iustitiamque cole. Pietas sit pectoris hospes 
sancta tui morumque comes, quae debita virtus 
magna patri, patriae maior, sed maxima summo 
ac perfecta deo ; quibus exornata profecto 
vita via in caelum est, quae nos huc tramite recto 
tunc revehat cum summa dies exemerit istud 
carnis onus puraeque animam transmiserit aurae. 
Hoc etiam monuisse velim, nil gratius illi, 
qui caelum terrasque regit, dominoque patrique, 
actibus ex nostris, quam iustis legibus urbes 
conciliumque hominum sociatum nexibus aequis. 
Quisquis enim ingenio patriam seu viribus alte 
sustulerit sumptisque oppressam iuverit armis, 
hic certum sine fine locum in regione serena 
expectet veraeque petat sibi praemia vitae, 
iustitia statuente dei, quae nec quid inultum, 
nec praemio caruisse sinit." Sic fatus amoris 
admovitque faces avido stimulosque nepoti. 
Ecce autem interea venientum turba, nec ulli 
nota fuit facies ; habitus tamen omnibus unus 
sidereoque levis fulgebat lumine amictus. 
Augusta pauci procul omnes fronte praeibant 
iam senioque graves et maiestate verendi. 
"Haec acies regum est, quos tempora prima tulerunt 
Urbis" ait "nostrae ; frons arguit inclita reges. 
Romulus ecce prior, famosi nominis auctor, 
publicus ipse parens. Cernis, dulcissime, quantus 
ardor inest animo. Talem ventura petebant 
regna virum. Venit incessu moderatior alter, 
relligione nova populum qui temperet acrem. 
Hic virtute prius patriae Curibusque Sabinis 
insignis, nostramque ideo transvectus in arcem est. 
Aspice sollicitum, monitu ceu coniugis almas 
instituat leges et euntem dividat annum. 
Extulit hunc natura senem, primoque sub aevo 
hanc habuit frontem, sic tempora cana genasque. 
Tertius ille sequens, qua tu nunc uteris, omnem 
militiae expressit regum fortissimus artem, 
fulmineus visu, victus quoque fulmine solo. 
Quartus arat muros et Thybridis ostia fundat, 
praesagus quas totus opes huc convehat orbis, 
bifida primaevo connectens moenia ponte. 
Frons quinti mihi nota parum, sed suspicor illum 
quem nobis regem longe dedit alta Corinthus. 
Ille est haud dubie : video tunicasque togasque 
et fasces trabeasque graves sellasque curules 
atque leves phaleras et cuncta insignia nostri 
imperii, currusque et equos pompasque triumphi. 
Illum autem numero quem cernis in ordine sextum 
servilis solio regem transmisit origo, 
et nomen servile manet, sed regia mens est. 
Dedecus hic generis virtute piavit et actis ; 
condidit hic censum prior, ut se noscere posset 
Roma potens, altumque nihil sibi nota timeret." 
Finierat. Tunc ille iterat : "Si lecta recordor, 
Romuleo cinxisse comas diademate septem 
audieram, totidem cognomina certa tenebam. 
Alter ubi est igitur ? " "Fili carissime," dixit 
"huc et luxus iners et dura superbia nunquam 
ascendunt. Illum sua pessima crimina Averno 
merserunt, atroxque animus nomenque superbum. 
Hunc exposcis enim qui sceptra novissima rexit 
rex ferus et feritate bonus ; nam tristia passae 
hic libertatis primum Urbi ingessit amorem. 
Quin tu animas laetas melioraque regna tenentes 
cerne catervatim, verae virtutis amicos." 
Tres simul ante alacres alternaque bracchia nexi 
ibant. Hos laeto celebrabant agmina plausu 
umbrarum atque omni devotum ex ordine vulgus. 
Substitit admirans : "Quae tanta est gratia" dixit 
"ista trium ? Quis tantus amor connectit euntes ? " 
"Hos idemque parens eademque" ait "extulit alvus : 
hinc amor. Hisque ipsis libertas credita quondam : 
hinc favor. Heu iugulos et vulnera cruda duorum ! 
Aspice : utrique recens nitet ut generosa cicatrix 
pectore in adverso ! Populorum pugna potentum 
tergeminis mandata viris, ut sanguine pauco 
scilicet innumerae cessarent funera gentis. 
Divisis exercitibus conspecta suorum 
adversisque oculis sex ultima bella gerebant ; 
libertas tunc nostra tremens similisque cadenti 
unius ad fatum dubio sub Marte pependit ; 
unius est asserta manu. Germanus uterque 
occiderat, populoque nimis fortuna favere 
coeperat Albano, nisi tertius ille superstes 
integer et fratrum mortes et publica fata 
restituisset, agens victricia corpora campo, 
donec seiunctos spatiis, largoque cruore 
defectos, plagisque graves et cursibus haustos, 
impiger alterno iugulasset vulnere fratres. 
Id recolens nunc exultat : gaudentque vicissim 
Germani ad superos nec inulto funere missi. 
At, quibus imperium virtus ea contulit, ultro 
circumstant memores. Sed quid per singula versor ? 
Milia nonne vides spatiosum implentia caelum ? 
Publicolam ante alios, tanto cognomine dignum, 
praeclarum pietate ducem patriaeque parentem. 
Lumina visendi cupidus flectebat, et ingens 
agmen erat iuxta, stabilem qua vergit ad Arcton 
lacteus innumeris redimitus circulus astris. 
Obstupuit, quaeritque viros et nomina et actus. 
"Care nepos, si cuncta velim memoranda referre, 
altera nox optanda tibi est" ait. "Aspice ut omnis 
stella cadit pelago, caelumque reflectitur, et iam 
candidus Aurorae meditantis surgere vultus 
vibrat et Eoa iam somnum diluit unda. 
Iam pater admonuit fugientia sidera nutu 
ostendens, vetuitque moras. Hoc nosse satis sit, 
Romanas has esse animas, quibus una tuendae 
cura fuit patriae. Proprio pars magna cruore 
diffuso has petiit sedes, meritoque caducae 
praetulit aeternam per acerba pericula vitam.î 		 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 	
Talibus intentum pater arripit atque benigne : 
"Tempus" ait "caelo descendere. Gratia paucis 
huc venisse fuit : patienter abire decorum est." 
"Ne propera, precor, alme parens. Quin digeris" inquit 
"pauca mihi dubio ? Certumque remitte futuri. 
"O nate, exigui solatia temporis" infit 
"exigis. Ambiguae subito tibi somnia noctis 
omniaque implicitae vanescent visa quietis : 
si qua animo memori vestigia forte manebunt, 
somnia vana tamen, mentemque errasse putabis. 
Sed nequeo sprevisse preces. Dic, nate, quod angit 
te magis ; et brevibus celeri te subtrahe Phoebo. 
"O genitor, si nota tibi divina voluntas, 
sique tibi ante oculos venturum est cernere tempus, 
scire velim quid fata parent. Nam bella videmus 
aspera terribili Latium quassantia motu. 
Hannibal in foribus stat perfidus. Omnia retro 
versa cadunt. Nostro pinguescunt arva cruore. 
Tot clari cecidere duces. Vos lumina tanti 
imperii tam magna duo cecidistis eodem 
tempore ; tuncque Italis raptus regionibus est sol, 
magnaque sub gemina nutavit Roma ruina. 
Quid superest ? Dominam quis nunc manet exitus Urbem ? 
Corruet, an stabit ? Quodsi frustra arma movemus, 
exime tot curas animo tantosque labores : 
somnum redde oculis et membris redde quietem. 
Nam mihi si, cogente deo, patriaeque cadendum est, 
quid iuvat obniti contra fatoque prementi 
humanas afferre manus ? Moriamur inermes ! 
Vivat et in toto regnet ferus Hannibal orbe ! " 
Non tulit indignantem animo pater optimus : "Immo, 
immo" ait "armato latronem pellere luscum 
finibus Ausoniae dabitur. Discedet iniquo 
inde animo, metuetque alienam linquere terram 
sanguinis ac praedae sitiens, at maesta suorum 
plebs metuens belloque nimis turbata propinquo 
hunc repetet retrahetque domum. Postquam Africa tanget 
litora, funesto veritus confligere campo 
congressus volet ante tuos. Tu furta caveto 
insidiasque viri. Doceant te dira duorum 
funera barbarico confecta ferociter astu. 
I tamen atque hostis crudelem conspice vultum 
et dictis intende aurem cautusque vigilque 
insidiosa senis versuti percipe verba. 
Si renuis retrahisque pedem, mihi crede, per orbem 
aut timidus videare aliis aut forte superbus. 
Ille quidem varia tentabit flectere mentem 
arte dolisque novis, dulcem per singula pacem, 
pacem iterans, pacisque tegens sub nomine fraudem, 
unicus eversor pacis. Firmissime, persta 
propositumque tene. Nil de patriaeque tuaque 
maiestate cadat ! Fremet ille et tristia coram 
fata videns, humiles voces summissaque verba 
ore dabit ficto : iuvenem semperque secundis 
assuetum casus varios librare monebit 
fortunae, ac multa ancipiti sermone tremenda 
proferet eventusque ducum. Cum nulla videbit 
verba altum movisse animum, tum tristis et ira 
fervidus, arma fremens bellumque, in castra redibit. 
Pugna erit ambiguo quam spectent fata favore, 
cuius ad eventum toto timeatur in orbe. 
Sanctior his preerit castris, dux impius illis : 
hinc virtus obiecta malis cultusque modesti 
et pudor et benesuada fides pietasque comesque 
iustitia et reliquae vibrabunt arma Sorores ; 
Inde furor, dolus et rabies et nescia veri 
pectora contemptusque dei fervensque libido 
caecaque perpetuis crescens sub litibus ira 
et scelerum species horrendae et nomina multa. 
Victor eris bello tandem, victoria nec te 
efferet ; ast illum fortuna adversa repente 
prosternet. Victus fugiet peregrinaque tanget 
litora, qua Grais Asiam regionibus aestus 
Hellespontiaci dirimit maris. Omnia tandem 
tentabit, regumque pedes indignaque supplex 
continget genua atque aliena precabitur arma, 
Italicas ardens iterum ruiturus in oras, 
si fortuna sinat. Nobis sed amicior illa, 
iam longis satiata malis, funesta retrorsum 
consilia evertet. Quid multa ? Vagabitur exul 
pessimus et terras virus disperget in omnes, 
Romanos in morte petens. Ceu saxea saevum 
cum forte in triviis tempestas obruit anguem, 
ille furit, moriensque minas vomit atque venenum 
mille ligans caudam squamosaque corpora nodis, 
horrificus solo aspectu, postrema cruentus 
sibila languentesque oculos attollit et ipsum 
saevit in auctorem frustra : sic turbidus iste 
mille vias moribundus aget. Quo tempore forte 
publica dum perages mandata, videbis inermem 
securus, faciemque trucem quae terruit orbem. 
Colloquio festiva dies videatur amico, 
tantorum felix Ephesus sermone virorum. 
Fama quidem mendax falsa cum lance nefandos 
aequat iniqua bonis. Facinus dum grande, tremendum, 
horrendum dictu invenit, canit orba per orbem, 
nec dirimit causas. Patriam iuvat ille cadentem, 
laudatur ; multaque alius cum strage cruentas 
captat opes regnumque sibi iaciturus in auro, 
hic quoque laudatur. Laudabitur Hannibal atque 
Scipio : posteritas mirabitur omnis utrumque. 
Heu par dissimile et diverso sidere terris 
illatum ! At vulgus discernere, quanta sit inter 
magnificum ac tetrum facinus distantia, nescit. 
Quam subito miris animum volet ille loquendo 
flectere blanditiis ! Seu sunt haec Punica semper 
pectora, seu laudem virtus vel ab hoste meretur, 
praecipue tam rara quidem. Verum illa iocosum 
qualiacumque tibi risum fortasse movebunt, 
nil aliud. Sic ille graves in morte reflexus 
cum dederit falsaque animum spe paverit amens, 
tandem Bithynica ruet imperterritus aula, 
dux atrox, Urbique metum depellet et orbi. 
Hostis fata vides, tanto quem tempore tellus 
sustinet Ausoniae. Quodsi Romana requiris, 
pauca, sed e medio fatorum intentus acervo 
accipe. Proclivem faciet victoria praesens 
ad reliquas facilemque viam, nullumque pudebit, 
quem teneat Carthago potens, apprendere portum. 
Illa iugum populos et ferre tributa docebit. 
Illicet Aetolus consurget vanus ad arma, 
proruet Antiochus ; fratris iunioris et illum 
vincitis auspiciis, teque orbis noscet Eous, 
ut Zephyrus pridem ac pluvialis noverat Auster. 
Inde alia ex aliis nascentur bella, sed omnes 
vincet Roma minas et totum proteret orbem. 
Victa iugum regna excipient : sub legibus ibunt 
mox Galatae Macedumque furor ; nil regia possunt 
nomina, nil patrum egregii prodesse labores. 
Magnus Alexander totiens revocatus ab urna 
si redeat, mea sit quaenam sententia nosti : 
Graecia tota brevi procumbet tempore victa 
et male caesorum poenas dependet avorum. 
Hic placet et Glabrio et spectata modestia Memmi 
Flaminiique animus, claris qui crescere factis 
incipit et tecum tentat certamina famae. 
Res instant variae, series quoque longa laborum : 
florida iamque viris venit armipotentibus aetas. 
Haec mihi iam Scauros, Drusos crebrisque Metellos 
insignes titulis et nomina clara Nerones 
protulit. Hoc olim veniet de stipite ramus 
pestifer ac populis umbra nociturus iniqua. 
Iam sensim assurgunt rigida virtute Catones. 
O utinam domus illa minus foret invida nostrae ! 
Surgunt Aemilii, quorum de gente nepotem 
elige, qui nomen gestis mereatur avitum, 
relliquiasque tuas ferro consumat et igni, 
durior id meritis odioque accensus honesto. 
Longius incedam ; iamque hinc Syllamque ferocem 
Pompeiosque graves animosaque pectora Bruti 
ante oculos habeo, stupeoque ubi condere ferrum 
audeat. Hinc rerum summa ad fastigia ventum est 
Caesareumque genus toti dominarier orbi 
praevideo. Quid cuncta sequor ? Non ditior unquam 
urbs animis erit egregiis ducibusque supremis. 
Crederet hoc aliquis ? Campano raptus aratro 
unus erit bello eximius, qui nostra sub Austrum 
signa ferat Libyamque iterum premat, inclita regum 
colla triumphali victor fracturus ab arcu, 
bisque sub extrema Latium formidine solvat 
obsidione gravi, calidaque reversus ab ora 
atque Alpes subito iussus transire nivosas 
praeter Aquas Sextas - dicunt sic nomine vallem -  
Teutonicum insigni compescat strage furorem ; 
post simili ardentes prosternat vulnere Cimbros. 
Orbis in extremi latebras, ubi castra locasti, 
nunc, iuvenis memorande novis per saecula factis, 
Magnus item iuvenis veniet ; nec dignior alter 
nomen habet Magni. Hic Tagum Baetimque et Hiberum 
coget ferre iugum dominumque agnoscere Tibrim. 
Hic idem nimia civem feritate rebellem 
contundet. Tibi nulla animum contingat honestum 
invidia ; atque alios patiaris ad alta volare. 
Nullus erit nullusque fuit cui gloria tota 
cesserit : illa novis semper parat integra partem. 
Vita brevis, rerumque venit longissimus ordo. 
Quid fiet, nisi quaeque suos produxerit aetas 
venturis qui sponte velint occurrere fatis ? 
Sufficeret cunctis spatio si temporis unus, 
publica res poterat duce te contenta fuisse. 
Tu si quidem laetus mecum, dum bella gerentur, 
hic eris, et iuvenem egregium laudabis ab alto. 
Pauca ex innumeris memoro : maiora supersunt 
gesta viri, plectroque aliis maiore canenda. 
Namque hic praecipiti - sit fas dixisse - volatu 
victor ab occasu discedens victor ad ortus 
perveniet nomenque Italum super astra levabit. 
Omnia succumbent : multis fortuna triumphis 
larga volet ditare ducem ; moderatior autem 
implendusque animus paucis, quod laurea triplex 
stringat honesta comas, quod ter sua Roma verendo 
exstantem curru videat, contentus abibit. 
Hic et piratas pelago depellet ab omni : 
vincetur Iudaea tenax, Armenia duplex. 
Cappadoces Arabesque et lato corpore Ganges, 
Persis et Arsacides : Rubroque a litore tandem 
omnia vincentes rigidam veniemus ad Arcton. 
Et glaciale solum, Tanaim et Maeotida duram 
Riphaeosque procul tangemus in aethere montes. 
Attriti longo fugient certamine reges 
et vitam simul et regnum bellumque perosi. 
Caspia calcabunt victores claustra, Sabaeam 
turicremasque domos : intacti limina templi 
intrabunt cernentque adyti penetralia sacri. 
Purpura non illos, non gemmae aurumque movebunt : 
thesauros inter medios mucrone trementi 
paupertas Romana venit nec tangitur illis. 
Insula non toto restabit libera ponto, 
non tellus seu pressa vagis seu stantibus astris. 
Aula sub imperium veniet ditissima Cypri, 
Creta superstitionum ingens domus atque magistra 
Euboicumque latus, Phoebo Rhodus inclita et undis, 
tum salis Aegaei, caelo velut astra sereno, 
Cyclades effusae medio, clipeusque potentis 
Trinacriae et crasso dives Sardinia caelo 
pauperiorque solo sed apricis Corsica saxis, 
et quicquid Tusco iacet aequore, quicquid Hibero, 
quicquid et Adriaco. Sed quis cum classe frementem 
ibit in Oceanum ? Fortissimus ille nepotum 
unus erit magno semper cantandus in orbe, 
Gallica qui vario complebit rura pavore 
et fluvios atri violabit sanquinis unda. 
Inde procul caelo et terra pelagoque repostos 
auricomos rapido calcabit Marte Britannos, 
stringet et indomito luctantem gurgite Rhenum 
pontibus, hostilesque tenens cum milite fines 
tristia caeruleis Germanis bella movebit. 
O felix, si forte modum sciat addere ferro ! 
Nesciet heu ! Noletque miser ; sed turbine mentis 
victrices per cuncta manus in publica vertet 
viscera, civili foedans externa cruore 
proelia et emeritos indigno Marte triumphos ; 
me tamen infami tam multa decora furore 
commaculare pudet. Quam turpiter omnia calcat 
ambitus, ut totum imperium sibi vindicet unus, 
primus et exemplum reliquis, spolietque superbus 
aerarium, miserosque novo legat ordine patres ! 
Haec et Pharsalicas mortes Ephyreaque tela, 
Tharsonque et Mundam et Capitolia sanguine tincta, 
omnia praetereo. Succedet maximus illi 
inde nepos clara veniens a stirpe sororis. 
Hic mihi longinquos mittet sub legibus Indos, 
Aegyptumque ferox et barbara sistra moventem 
uxorem Latii capiet ducis ; inde per omnem 
fulminet ense diem, reges pede supprimat altos. 
Hic parere ferum Romanis fascibus Histrum 
perdoceat, geminaeque solum quod subiacet Ursae. 
Hic Urbem tribus invectus de more triumphis 
edicet toti praecepta incognita mundo, 
et summo celsus solio summissa videbit 
sceptra sibi clarosque duces atque agmina vulgi 
munera ferre omnes studioque ardere placendi. 
Iam senior rigidos bello contundet Hiberos. 
Ultimus ille labos : exhinc tranquilla sequuntur 
saecula : tum gemini claudentur tristia Iani 
limina et aerati iungentur cardine postes, 
inde gravem tumulo mittet veneranda senectus 
digressum amplexu et dilectae coniugis ulnis. 
Huius post cineres video Romana reverti 
fata retro et pulcros prolabi ad turpia mores. 
Hei mihi ! Quid moreris ? Tecum moritura propago 
nominis est nostri. Sed tu tibi debita nactus 
alta petes convexa poli. Quid turba superstes, 
ludibrium mundo generisque infamia primi ? 
Tartara conspiciet meritis Stygiosque recessus. 
At nimium propero : video par nobile, natum 
atque patrem et gemino Capitolia laeta triumpho. 
Laurea bina viret, duplex quoque purpura, currus 
non videor spectare duos, contenta sed uno 
it pietas : nova res equidem et dignissima fama. 
Corruet his ducibus Ierosolyma, victaque ferro 
inclita relligio, et gladiis perrumpere sacra 
fas erit et poterunt populi peccata mereri. 
Ulterius transire piget ; nam sceptra decusque 
imperii tanto nobis fundata labore 
externi rapient Hispanae stirpis et Afrae. 
Quis ferat has hominum sordes nostrique pudendas 
relliquias gladii fastigia prendere rerum ? " 
Amplius urgentem quoniam frenare dolorem 
non poterat, rupit lacrimis et voce loquentem : 
"Quid miserum ! Pater alme, refers ? Tantumne licebit 
fortunae ? Prius in Stygias convulsa paludes 
astra cadent ; prius aethereo trux arbiter Orci 
victor erit solio caelique tonabit ab arce, 
Africa quam Romae victrix sua iura suumque 
nomen in aeternum rapiat." Non longa dolentem 
passus ait : "Depone, precor, lacrimasque metumque : 
vivet honos Latius, semperque vocabitur uno 
nomine Romanum imperium ; sed rector habenas 
non semper Romanus agebat quin Syria mollis 
porriget ipsa manum, mox Gallia dura, loquaxque 
Graecia, et Illyricum ; tandem cadet ista potestas 
in Boream : sic res humanas fata rotabunt. 
Forte sub extremos annos mundique ruentis 
interitum ad proprias sedes fortuna redibit. 
Altius incumbes atque Urbis cetera nostrae 
fata petes. Unum hoc de pluribus ille supernus 
abscondit sub nube deus ; sed, noscere quantum 
permissum est animi augurio, non victa sub hoste 
Roma ruet, nullique data est ea gloria genti, 
nulli tantus honor populo. Vincetur ab annis 
rimosoque situ paulatim fessa senescet 
et per frusta cadet. Nulla unquam, nulla vacabit 
civilique odio et bellis furialibus aetas. 
Tempus adhuc veniet cum vix Romanus in urbe 
civis erit verus, sed terras lecta per omnes 
faex hominum ; tamen et tunc se male sana cruentis 
turba premet gladiis, et ni fortissimus unus 
vir aliquis dignus meliori tempore nasci 
opponat sese medium frontemque manumque 
litibus ostendat, superest quodcumque cruoris 
pectoribus miseris, per mutua vulnera fundant. 
Hoc solamen habe : nam Roma potentibus olim 
condita sideribus, quamvis lacerata malorum 
consiliis manibusque, diu durabit eritque 
has inter pestes nudo vel nomine mundi 
regina. Hic nunquam titulus sacer excidet illi ; 
qualiter annosum vires animusque leonem 
destituunt, sed prisca manet reverentia fronti 
horrificusque sonus, quamquam sit ad omnia tardus, 
umbra sit ille licet, circum tamen omnis inermi 
paret silva seni. Sed quis vel noscere certam 
audeat, aut rebus tantis praefigere metam ? 
Vis loquar ? In finem, quamvis ruinosa, dierum 
vivet et extremum veniet tua Roma sub aevum 
cum mundo peritura suo." Sic fatus ab alto 
pectore suspirans tacuit, dextraque sequentem 
per nitidum conducit iter. Iam prona cadentis 
calcabant convexa poli, gradibusque suprema 
linquebant levibus. Qui lumine terga feriret 
Lucifer altus erat ; tamen una erat umbra duorum, 
Atlantisque ruens de vertice plena propinqui 
Cynthia conspecti splendebat imagine fratris. 
Hic iterum genitor sacro veneranda resolvit 
ora sono. Stetit eximia dulcedine mundus 
captus et aeternos tenuerunt astra meatus. 
"Nate, prioris" ait "solamen et optima vitae 
pars mihi, qui laeto cumulas nunc gaudia caelo, 
quodque ego non rebar, facis ut spectando beatus 
mortalem videar mihi me felicior ipso, 
huc aures intende pias et pectora veri 
plena refer. Mora nostra brevis, namque invida noctis 
umbra abiit, pelagusque operit iam fluctibus astra. 
Omnia nata quidem pereunt et adulta fatiscunt ; 
nec manet in rebus quicquam mortalibus ; unde 
vir etenim sperare potest populusve quod alma 
Roma nequit ? Facili labuntur saecula passu : 
tempora diffugiunt ; ad mortem curritis ; umbra, 
umbra estis pulvisque levis vel in aethere fumus 
exiguus, quem ventus agat. Quo sanguine parta 
gloria ? Quo tanti mundo fugiente labores ? 
Stare quidem vultis, sed enim rapidissima caeli 
vos fuga praecipitat. Cernis quam parva pudendi 
imperii pateant circum confinia nostri ? 
Haec tamen heu quanto nobis extenta labore ! 
Nunc quoque quam multo vobis servanda periclo ! 
Finge quod esse potest, et erit, nisi fata benigni 
paenitet incepti : totius sola sit orbis 
Roma caput, terris dominetur sola subactis. 
Quid tamen hic magnum ? Tanto quid nomine dignum 
invenis ? Angustis arctatus finibus orbis 
insula parva situ est, curvis quam flexibus ambit 
Oceanus, viden ut parvus cognomine magno ? 
Nec tamen hanc totam incolitis. Nam multa paludes, 
multa tenent silvae ; pars rupibus hispida torpet, 
parsque riget glacie ; pars squalet inusta calore, 
serpentumque domos calidis tegit aestus harenis. 
Utque simul totum videas, huc lumina volve. 
Verticibus caeli adversos atque alta tenentes 
cernis stare polos, subiectaque cuncta duobus 
perpetuo durata gelu ? Prohibetur ab illa 
stirps hominum regione procul ; nil nascitur illic 
quod victum praestare queat. Qua semita solis 
latior, obliquusque vagis it circulus astris, 
ignibus arva rubent, mediusque exaestuat ingens 
Pontus et ardorem male caeli temperat humor 
subditus. Huc olim prisci finxere poetae 
convenisse deos, potuque ciboque refectos 
Aethiopum cum rege gravis duxisse sub umbra 
Atlantis placidam tranquillo numine noctem : 
quod fictum est ideo quia numina magna putabant 
sidera, quae liquidis primum vescuntur in undis, 
Aethiopum quas litus habet, mox fessa videntur 
vergere ad occasus, ubi maximus eminet Atlas, 
ultima terrarum qui possidet : ille paratus 
excipit ac magno venientia contegit antro. 
Sed redeo : mediam vetitum est attingere zonam, 
aetheris hinc etenim vos inclementia longe 
summovet ; at circum flammis permixta tepescunt 
frigora ; sic gemina mortales sede fruuntur. 
Altera sed vobis est invia : separat illam 
et calor et pelagus. Statio tantum unica restat 
parva, sed haec vasto nimis interrupta locorum 
desertoque habitu ; linguarum dissona multum 
murmura, diversi mores. Haec crescere famam 
impediunt ; nulli toto cognoscier orbe 
contigit. Extrema quis erit bene notus in Arcto, 
et Nili ignotum continget nomine fontem ? 
Quem sua Taprobani commendet gloria, et idem 
litus ad Hibernum resonet ? Mortalia quorsum 
vota ruunt ? Amplam cupiunt diffundere famam ; 
Saepta sed arcta vetant. Angusto carcere clausos 
somnia magna iuvant ; at cum lux ultima somnum 
excutit ac tenebras adimit ? Tum cernere verum 
heu miseri sero incipiunt, et tempora retro 
nequicquam aspiciunt, abeuntque amissa gementes. 
Illa quoque in vobis ridenda insania mentes 
occupat : aeternum cupitis producere nomen, 
saecula demulcent animos numerosa, venitque 
posteritas longa ante oculos ; libet ire per ora 
doctorum extinctos hominum, clausosque sepulcro 
liberiore via per mundi extrema vagari. 
Vivere post mortem, violentas spernere Parcas 
dulcia sunt, fateor, sed nomine vivere nil est. 
Vivite sed melius, sed certius : ardua caeli 
scandite felices, miserasque relinquite terras. 
Hic vos vita manet, quam saecula nulla movebunt, 
quam nec tristis hiems, nec noxia torqueat aestas, 
anxia sollicitam quam non opulentia reddet, 
querula non maestam paupertas, pallida non mors 
obruet, haud nocuo vexabunt sidere morbi 
corporis atque animi. Sine tempore vivite ; nam vos 
et magno partum delebunt tempora nomen, 
transibuntque cito quae vos mansura putatis. 
Una manere potest occasus nescia virtus. 
Illa viam facit ad superos. Hac pergite fortes, 
nec defessa gravi succumbant terga labori. 
Quod si falsa vagam delectat gloria mentem, 
aspice quid cupias : transibunt tempora, corpus 
hoc cadet et cedent indigno membra sepulcro ; 
mox ruet et bustum, titulusque in marmore sectus 
occidet : hinc mortem patieris, nate, secundam. 
Clara quidem libris felicibus insita vivet 
fama diu, tamen ipsa suas passura tenebras. 
Ipsa tuas laudes aetas ventura loquetur ; 
immemor ipsa eadem, seu tempore fessa, tacebit 
immemoresque dabit post saecula longa nepotes. 
Magna geris, maiora geres, immensaque victor 
conficies tu bella manu et dignissima fama : 
res multis laudata quidem laudandaque multis. 
Cernere nam videor genitum post saecula multa 
finibus Etruscis iuvenem qui gesta renarret, 
nate, tua et nobis veniat velut Ennius alter. 
Carus uterque mihi, studio memorandus uterque : 
iste rudes Latio duro modulamine Musas 
intulit ; ille autem fugientes carmine sistet ; 
et nostros vario cantabit uterque labores 
eloquio, nobisque brevem producere vitam 
contendet ; verum multo mihi carior ille est 
qui procul ad nostrum reflectet lumina tempus. 
In quod eum studium non vis pretiumve movebit, 
non metus aut odium, non spes aut gratia nostri ; 
magnarum sed sola quidem admiratio rerum, 
solus amor veri. Sed quid tamen omnia prosunt ? 
Iam sua mors libris aderit ; mortalia namque 
esse decet quaecumque labor mortalis inani 
edidit ingenio. Quos si tamen illa nepotum 
progenies servare velit, senioque nocenti 
vim facere ac rapido vigilans obsistere saeclo, 
non valeat, tam multa vetant ; fatalia terris 
diluvia et populos violentior aestus adurens, 
et pestes rerum variae caelique marisque, 
bellorumque furor toto nihil orbe quietum 
stare sinens. Libris autem morientibus ipse 
occumbes etiam ; sic mors tibi tertia restat. 
Quot modo in extremo claros Oriente vel Austro 
esse viros reris ? Tamen ad vos mittere nomen 
non potuere suum. Quot prima aetate fuisse 
illustres famamque ausos sperare perennem, 
nunc tamen ignotos ? Annorum, nate, locorumque 
aestis in angusto positi. Quae cuncta videntem 
huc decet, huc animos attollere. Vulgus inane 
viderit in terris quo te sermone loquatur. 
Despice quisquis is est, et si mea iussa merentur 
te docilem, humanum, iubeo, contemne favorem, 
neve ibi tantarum rerum spem pone tuarum. 
Illecebris trahat ipsa suis pulcherrima virtus. 
Gloria si fuerit studiorum meta tuorum, 
pervenies equidem, sed non mansurus, ad illam. 
Praemia sin autem caelo tua, nate, reponis, 
quo semper potiaris habes sine fine beatus 
et sine mensura. Quod si dulcedine famae 
tangeris et stimulis etiam nunc pungeris istis, 
quod praeclara tuo stat gloria fixa labori 
polliceor : veniet pretium tibi, nate, quod optas ; 
illa vel invitum, fugias licet, illa sequetur. 
Ut sub sole vagum comitatur corporis umbra 
ipsa tui : quocumque gradum tu flexeris, illa 
flectitur et stat, si steteris ; sic fama volentem 
nolentemque simul sequitur. Sed numquid ineptum 
dixeris arenti gradientem in pulvere, ut umbram 
aspiciat post terga suam ? Non sanior ille est 
qui terit aetatem frustra corpusque fatigat, 
aut animum curis onerat, nihil inde reposcens 
ni laudem et vanos populi per compita ventos. 
Quaenam igitur, quaeres, mea sit sententia. Dicam. 
Ille eat ut metam teneat, licet inter eundum 
umbra sequatur iter ; virtutis amore laboret 
hic alius, caelumque sibi sit terminus, et non 
gloria, quae meritos sequitur, vel spreta, labores. 
Ergo age, nate, viam, tibi quam super ardua monstro, 
ingredere, aut potius coeptum ne desere callem. 
Publica res duce te vigeat, victrixque supremo 
cardine fortunae sedeat. Spectabit ab astris 
quicquid ages placidus rex cuncta tegentis Olympi, 
laetus honore tuo, sed nullo laetior actu 
quam quod te patriae baculum superesse labanti 
nomen et hoc merito Scipionis habere videbit, 
cognomenque aliud tibi quod tua facta parabunt. 
Insuper id moneo, memorique hoc imprime menti : 
post studium recti patriaeque parentis amorem 
proxima de caris tibi cura supersit amicis. 
Pronus amicitias amplectere, quas tibi virtus 
conciliat, partasque cole ; hoc da, nate, roganti. 
Rebus in humanis nil dulcius experiere 
alterno convictu et fido pectore amici. 
Est equidem ex multis tibi nunc certissimus unus 
Laelius. Arcani sit conscius atque minister 
ille tui, regat affectus pectusque profundum 
cernat inaccessum reliquis. Post tempore multo 
Laelius alter erit domui claroque nepoti 
carus et eximio pariter coniunctus amore. 
Hinc olim multi errabunt, parque omnibus unum 
Laelius et Scipio celebrabitur inter amicos 
quos tulit extrema veniens ab origine mundus, 
cum duo sint paria et longo distantia tractu. 
Suscipe tu primum, nec, sis licet altus, amicum 
despice plebeium, quoniam de plebe verendi 
surrexere viri, quos nobilioribus aequos 
viva tulit virtus animusque parentibus impar." 
Dixerat. Ille autem : "Tua per vestigia quamquam 
ingressus, nunquam patrio memor ipse decori 
defuerim, tamen admonitus vigilantior ibo 
quo me, sancte, vocas, genitor. Sed muta monentem 
te fatum tacuisse meum, pater optime, miror". 
Maestior ille equidem : "Tua te, dulcissime, virtus 
aspera cuncta pati doceat. Quid fata reservent 
ultima praeclaro malis nescire labori. 
Ingratam patriam - piget heu narrare pudetque -  
experiare licet, facili contentus abito 
vindicta. Non arma tibi, non castra movenda, 
etsi forte queas. Praestat quamcumque subire 
fortunam : patriam servatam perdere noli 
et meritum vastare tuum. Fugat illa ? Recede. 
Non revocat ? Persta. Sed praeclarissimus exul 
viventi illatum moriens ulciscere verbo 
dedecus, et patriae cineres atque ossa negato, 
ingratamque voca, memorique inscribe sepulcro. 
Hoc liceat tantum ; tibi nil permiseris ultra. 
Iamque vetor traxisse moras. Memor ergo parentis, 
nate, vale, et mitis surgentem dirige fratrem ; 
isque viam post te tua per vestigia servet. 
Dixit et aequavit fugientia sidera cursu. 
Interea lux orta super tentoria fulsit 
irrupitque ducis durum rubicunda cubile. 
Bucina castrorum cecinit, sonituque tremendo 
attonitum subito somnusque paterque reliquit. 
Impiger astrigerum postquam sol perculit axem 
 et rapidos immisit equos, cessere trementi 
 sidera cuncta fuga. Consurgit maximus heros 
 singula pertractans animo, quae visa per umbras 
 intulerat nocturna quies : " Cur dulcia patri 
 oscula non rapui ? Cur vertere terga parantem 
 non tenui prendique manu ? Cur ista ruit nox 
 tam cito, nec licuit placito sermone morari ? 
 Multa petiturus fueram : quibus ultima campis 
 agmina concurrant, seu qua regione profundi ; 
 quantum in amicitiis fidei ; quam barbara regum 
 pectora fida forent ; quanam tellure sepulcrum, 
 quodve genus mortis sors imperiosa reservet 
 vel mihi vel fratri ; qui sit patruelis amati 
 exitus aut fatum, nam pridem est cognita virtus ; 
 omnibus an soli mihi nunc iniuria carae 
 impendet patriaeque nefas. At forsitan ista 
 sit melius nescire mihi, ne conscia finis 
 adverso retrahat virtus sua carbasa vento. 
 I modo qua coeptum est, patriaeque ignosce furenti ; 
 nescit enim quid agat. " Sic secum fatus amicum 
 acciri propere Laelium iubet. Illicet ille 
 affuit, atque oculos tacitus frontemque verendam 
 suspiciens immotus erat. " Carissime Laeli, 
 magna animo volvuntur " ait ; " quae gessimus ambo 
 sufficiant fortasse aliis ; et quantula res est 
 Italicas inter clades miserandaque fata 
 Hispanas fregisse acies ? Vacua ista periclo 
 militia. Et quantum nostris est dedecus armis, 
 ni coeptum peragatur opus ! Timuisse videmur 
 horrifici ducis aspectum et longinqua petisse 
 proelia non ausi patria concurrere terra 
 moeniaque obsesse defendere dulcia Romae. 
 Exiliumne fugamne hostes civesque vocabunt ? 
 Nescio quid tibi nunc animi, quid roboris insit ; 
 sed mediocre aliquid nequeo sperare. Sit ergo 
 incepisse aliis clarum et memorabile factum ; 
 at mihi non satis est, aliquid dum restat. Iniquam 
 Hanibalem revomentem animam prius ipse videbo 
 tot nostros placare duces, Carthago profundo 
 perfida subsidet, quam pectoris ira quiescat 
 alta mei ; moriarque libens, dum tristia possint 
 morte mea aequari Poenorum vulnera nostris. 
 Numquid iusta deus pro nobis tela movebit 
 tantorum vindex scelerum ? Num fulmina caelo 
 descendent ? Num periure densissimus Atlas 
 telluris clipeus, mundi tutela nefandi, 
 cedet sponte loco radice revulsus ab ima, 
 serpentumque acies montesque immittet harenae 
 ardentis, facietque viam spirantibus Austris ? 
 Num piger infames contorto vertice muros 
 Bagrada discutiet gelido violentior Histro, 
 scelestasque animas ultricibus obruet undis ? 
 Vicimus : imbelles teneant licet arma lacerti, 
 bella deus peraget periuria crebra perosus. 
 Iam tamen hinc humeris onus hoc incumbere nostris 
 provideo, taedetque morae, sed multa necesse est 
 scrutari et longe venientes cernere casus. 
 Africa tota odiis ardet : non litora portum, 
 non domus hospitium praestat, non pabula terrae. 
 Quocumque intendas oculos, hostilia cernas 
 omnia. Quae primum teneat navalia classis, 
 miles agros ? Ubi nostra duces tentoria figent ? 
 Quis tutum monstrabit iter ? Quis rura, quis urbes 
 edoceat moresque hominum ? Quis fluminis alti 
 ad vada praecedat trepidantes ire choortes ? 
 Singula sunt igitur studio tractanda sagaci. 
 Id primum tentare velim, si barbara corda 
 ulla fides habitat. Nomen fortasse Syphacis 
 audisti. Cunctos illum praecedere reges 
 fama refert opibus, nec avorum sanguine quisquam 
 altior incedit populisque vel ubere regni. 
 Is nobis temptandus erit : si fama Latini 
 nominis in Libycos potuit penetrare recessus, 
 flectetur forte alloquio precibusque benignis ; 
 barbara namque etiam nonnunquam gloria mulcet 
 pectora et agrestes animos. Ea litora nobis 
 hostilem in patriam transgressis - namque ea mens est -  
 opportuna reor coeptoque accommoda bello. 
 Haec tibi cura datur, vir optime : nam tibi sermo 
 dulcis adest placidaeque ingens solertia mentis. 
 Perge animum placare ferum et molire loquendo. " 
 Dixerat. Is raptim religans a litore funem 
 aequoreas superat fautes, qua litus Hiberum 
 dividit a Libycis pelagi brevis aestus harenis. 
 Illa dies Maura proram statione recepit. 
 Hinc propere ad regem niveis suggesta columnis 
 atria surgebant. Fulvo distincta metallo 
 regia praefulgens 
 ordine gemmarum vario radiabat in orbem. 
 Hic croceos, illic virides fulgere lapillos 
 aspiceres altoque velut sua sidera tecto. 
 Signifer in medio sinuosi tramitis arcu 
 aureus obliquos supremo culmine cursus 
 assidue faciebat. Ibi ceu lumina septem 
 quae vaga mundus habet, septem vafer ordine gemmas 
 clauserat ingenio, nondum lapis, optimus Atlas. 
 Tardior haec gelidoque seni magis apta placere ; 
 illa minax longeque rubens ; ast illa benignis 
ire videbatur radiis, tectumque Serena 
luce coruscabat. Medio carbunculus ingens 
aequabat solare iubar largoque tenebras 
lumine vincebat : mira virtute putares 
hunc proprios formare dies, hunc pellere noctes 
solis ad exemplum. Post hunc duo lumina motu 
splendebant parili ; sed quod rutilantius ibat 
spectando subitos animis spargebat amores. 
Cornua de fusco sinuans adamante, deorsum 
impigra praecipiti celebrabat Luna meatu, 
atra quidem, at radiis circum illustrata supernis. 
Haec supra horrificis diversa animalia passim 
vultibus et variis cernuntur sculpta figuris. 
Cornibus intortis Aries stat in ordine primus 
devexa in tergum facie, ceu maestus in undis 
horreat egregiae fluitantia membra puellae. 
Inde ferox Taurus faciesque imposta natanti 
stirpis Agenoreae. Iuvenum mox clara duorum 
corpora, progenies Ledae, par nobile fratrum. 
Quarta sed aequorei species venit horrida Cancri, 
quem frons praerapidi sequitur metuenda Leonis. 
Post illum it vultu roseo pulcherrima Virgo. 
At gravis hinc illinc extantia bracchia Librae 
instabiles paribus compensant passibus horas. 
Scorpius hinc cauda perlustrat tecta minaci 
ingentesque aperit Chelas ; hinc Thessala monstra, 
semiviri informis species, cui vultus et armi 
sunt hominis tensoque senex spectabilis arcu 
horrifer occursu pharetraque incinctus eburna, 
infima pars quadrupes ; iuxtaque adsurgit in altum 
forma levis Capreae, rutilo cui cornua in auro 
effulgent fissoque riget pes ungue bicornis. 
Post ingens nudi effigies nimboque nigranti 
frons velata hominis velut aethere pronus ab alto 
fundat aquas ; factoque natant in gurgite Pisces 
pectoribusque secant caudisque trementibus undas. 
Signa poli duodena vago dum lumine raptim 
collustrant operique inhiant et cuncta sequuntur, 
undique fulgentes auro speciesque deorum 
et formae heroum stabant atque acta priorum : 
Iupiter ante alios, augusta in sede superbus 
sceptra manu fulmenque tenens ; levis armiger ante 
unguibus Idaeum iuvenem super astra levabat. 
Inde autem incessu gravior tristisque senecta, 
velato capite et glauco distinctus amictu, 
rastra manu falcemque gerens Saturnus agresti 
rusticus aspectu natos pater ore vorabat ; 
flammivomusque draco caudae postrema recurvae 
ore tenens magnos sese torquebat in orbes. 
Nec procul ingenti diffundens cornua gyro 
atque agilem arcendis Neptunus ferre tridentem 
cernebatur aquis pelagoque natabat in alto, 
Tritonumque greges Nympharumque agmina circum 
errabant procul aequoreum venerantia regem. 
Hinc quoque iussus equus percusso emergere saxo 
litoream pedibus rapidis pulsabat harenam. 
Proximus imberbi specie crinitus Apollo : 
hic puer, hic iuvenis, nec longo tempora tractu 
albus erat : sacer ante pedes rapidusque fremensque 
stabat equus, quatiensque solum mandebat habenas. 
At iuxta monstrum ignotum immensumque trifauci 
assidet ore sibi placidum blandumque tuenti. 
Dextra canem, sed laeva lupum fert atra rapacem, 
parte leo media est, simul haec serpente reflexo 
iunguntur capita et fugientia tempora signant. 
Necnon et citharae species angusta canorae 
icta videbatur sonitum perducere ad aures ; 
et pharetra atque arcus volucresque in terga sagittae, 
Cirrhaeoque ingens Python resupinus in antro. 
Hic etiam Grais Italisque optanda poetis 
dulcis odoriferae lauri viridantis in auro 
umbra novem placido refovebat tegmine Musas. 
Illas carminibus varioque manentia cantu 
sidera mulcentes alterna voce putares. 
Frater it hunc iuxta iunior ; frons ipsa fatetur 
argutum, virgamque gerit serpentibus atris 
intextam, caput insigni exornante galero, 
circumdantque pedes nitidis talaria plumis. 
Gallus adest vigil et curvo cadit Argus ab ense. 
Ad laevam nova sponsa sedens facieque superbit 
egregia et rarae letatur imagine dotis. 
Haec prope Gorgonidum stat fabula nota sororum, 
anguicomumque caput fraterna Perseus harpe 
obtruncans fisus speculo et cervice reflexa, 
marmoreusque senex atque ortum sanguine monstrum 
alatus sonipes et Musis fons sacer almis. 
Necnon funerei post haec Mavortis imago 
curribus insistens aderat furibunda cruentis : 
hinc lupus, hinc raucae stridentes tristia Dirae ; 
cassis erat fulgens capiti manibusque flagellum. 
Hinc ignominiam compertaque furta dolosae 
coniugis aspiciens Vulcanus abire parabat, 
Sed pede tentus erat claudo ; quem turba deorum 
vidit et obliquum riserunt astra maritum. 
Cornua tollentem caelo facieque rubentem 
pectora sideribus distinctum Pana videres : 
Hispida crura rigent, pedibus terit antra caprinis 
et pastorali baculum fert more recurvum ; 
texta sibi ex calamis sonat ingens fistula septem. 
Parte alia sua sceptra gerens regina dearum 
cara Iovis soror et coniunx augusta sedebat ; 
huic sublime caput velatum est nube decora, 
discolor aspectu quam circum amplectitur Iris, 
pavonesque pedum dominae vestigia lambunt. 
Proxima terrificae species armata Minerva 
virginis, ut perhibent, dextrae cui longior hasta 
et cristam galea alta movens : hanc Gorgonis ora 
cristallinus habens clipeus tegit ; inque tenebris 
prospectante dea volitat nocturna volucris, 
Cecropiusque nova frondescit campus oliva. 
Haec cerebro prognata Iovis Venerisque pudendum 
illudit genus et primordia foeda sororis. 
Nuda Venus pelagoque natans, ubi prima refertur 
turpis origo deae, concham lasciva gerebat 
purpureis ornata rosis, volucresque columbas 
semper habens, nudisque tribus comitata puellis, 
quarum prima quidem nobis aversa, sed ambae 
ad nos conversos oculos vultusque tenebant 
innexe alternis praecandida bracchia nodis. 
Nec puer alatus nec acutis plena sagittis 
post tergum pharetra deerat nec mortifer arcus. 
Ille unam ex multis iaciens in Apolline fixam 
liquerat : hic superi rumpebant astra fragore ; 
trux puer in gremium care genitricis abibat. 
Inde choris Dryadum nemus omne Diana replebat ; 
Oreades Faunique leves Satyrique frequentes 
plaudebant in cantu, multumque Dianae 
dilectus viridi stertebat caespite pastor. 
Fonte, miser, nitido pulcherrima membra lavantem 
viderat Actaeon : rapido mox ipse repente 
dente canum laceratus erat. Sibi cerva cadebat 
sacra. Deae in Scythica non sic placabilis ara. 
Ultima sed mater Cybele, cui gratior Ida 
nulla fuit tellus, magno grandaeva sedebat 
corpore consistens, clavi sceptroque verenda : 
vestis honos variae, frigiisque ex turribus altam 
gestabat capiti sobolis fecunda coronam. 
Namque omnes peperisse deos ipsumque Tonantem 
hanc veteres memorant. Liceat sed vera fateri, 
haec eadem saevos utero variante Gigantes 
protulit, infandas mundo per saecula pestes. 
Curribus haec agitur domita cervice leonum. 
At procul inferni moderator turbidus orbis 
sulphureo insistens solio tenebrosa regebat 
Tartara ; quem iuxta coniunx inamoena sedebat 
rapta olim, ut fama est, Siculae sub vallibus Aetnae. 
Hic dolor, hic gemitus animarum admissa luentum, 
et claustris distincta novem pallentia regna 
cernuntur, Stygiique nigrae stant gurgitis undae. 
Tristior has Acheron fluctu perlabitur atro 
concretam limo cogens fluitare paludem ; 
Cocytusque gemens lacrimoso flumine Avernum 
circuit hinc oriens et ripis antra pererrat 
umbrarumque choros ; necnon Phlegethontis adusta 
gurges aqua tacitique lacus oblivia late 
funduntur, tristique animas qui transvehat amni 
puppe senex fusca residet remoque gubernat. 
Haec rex cuncta videt Stygius cum coniuge torva 
per tenebras longe aspiciens et lurida pascit 
lumina suppliciis variis, saevosque ministros 
imperio exagitat ; cui mors cui tristia quaeque 
et Furiae et torto famulantur stamine Parcae, 
sub pedibusque triceps iacet atrae ianitor urbis. 
Haec variis insculpta modis atque ordine miro 
a superum regnis centrum perducta sub imum 
Laelius aspiciens, puro nil vilius auro 
agnoscit pedibusque premit quae rara putantur. 
Inde procul magnae transcursis finibus aulae 
pervenit ad regem. Solio tunc ille superbo 
surgit et amplexum cupide petit hospitis. Inde 
considunt. Placido mox Laelius incipit ore : 
" Optime rex, tanto quem sors dignatur amico, 
quantum non alium rediens sol litore ab Indo, 
dum petit Hesperium despectans cuncta cubile, 
aut videt aut vidit, mens aut, nisi caeca, videbit, 
suscipe ; ne vanas abeant mea verba per auras. 
Maximus in magno Scipio notissimus orbe 
te salvere iubet. Si quid sanctumque piumque 
est usquam, si pura fides, si cura decoris 
durat apud gentes, populo sunt largiter uni 
omnia ; sed populi summam vir possidet unus. 
Roma caput rerum : Scipio dux summus in illa est. 
Haud equidem conficta cano. Nunc ille tuam, rex, 
poscit amicitiam. Vidisti qualia Poenis 
pectora sint, quam fluxa fides. Mihi crede, secundos 
bellorum eventus si, quos deus ille deorum 
avertat, fortuna daret, tibi pessima regni est 
conditio et multis obnoxia vita periclis. 
Et modo terror eos, non spiritus ullus amoris 
continet. At nulla Romanis certior ars est 
quam servare fidem ; nil illa est carius : amplae 
divitiae nobis dulces numerantur amici. 
Testis adest parvo distans Hispania tractu, 
testis et Ausonia est ; at tu nunc, Africa, nostram 
experiare fidem et populi promissa togati. 
Ipse tibi nostra nihil opportunius usquam 
cernis amicitia. Procul absumus, unde timeri 
taedia rara queant. Si poscimur, ampla paratis 
classibus exiguo transmittimus aequora vento : 
nostra, ubi tempus erit, medio radiantia campo 
improvisa tuis occurrent hostibus arma. 
Praeterea, nisi saeva viam, quam sternimus, ultro 
obstruit ac medios fortuna intercipit actus, 
fixa manet Populo sententia tollere turbas 
regum atque indignis sceptrum extorquere tyrannis, 
omnia ut ad paucos redeant ; nam rege sub uno 
optimus est patriae status et male vivitur inter 
regnantum sine lege greges. Tunc Africa tandem 
omnis ad unius redeat moderamina regis. 
Cetera praetereo : nam quis te dignior alter 
litus Atlanteum Rubrasque interiacet undas ? 
Munera quin etiam ne despice fortis amici. 
Is tibi namque Apulis rapidum sub finibus ortum 
mittit equum bellis habilem, qui cursibus Austros 
aequat et infesto venientia tela Tonante. 
Iungit equo phaleras niveoque monilia collo 
aurea Samnitico quondam praerepta tyranno. 
Addit et arma viro rigidis fortissima venis 
quas aperit vario praefertilis Ilva metallo. 
Aspice nigrantem galeam gladiumque nitentem ; 
aspice quam tutum tegit ingens lamina pectus, 
ut faciles ocreae, variis ut purpura bullis 
intertexta micat ferrumque obnubit opacum, 
ferreus ut fulvo stimulus splendescat in auro, 
ut procul hasta ferit, clipeusque ut vulnera curvo 
excutit obiectu chalybum. Romana deinceps 
in bellum fer signa, precor. Felicibus ista 
sumpseris auspiciis magni Scipionis amicus. 
Hoc petit ille volens, hoc te tua Roma precatur. 
Iunge fidem foedusque feri. Sit faustus utrisque 
iste dies gemina semper celebrandus in ora 
Europae Libyaeque bonus. " Sic ille locutus 
conticuit, vocemque simul vultumque remisit. 
Tum rex blandus ait : " Vestrum, Romane, libenter 
propositum amplector, nec amici munera tanti 
despicio vestramque fidem. Sed iungere foedus 
in partemque novi subito transire pericli 
sponte mea vereor, nisi primum cernere coram 
magnanimum facis ipse ducem. Mihi summa voluntas 
victricem tetigisse manum, quae foederis obses 
fida sit et pignus venturae in recula pacis. 
Scimus quanta quidem virtus, quam clara per orbem 
fama viri : nullus Romano illustrior usquam 
vivit in imperio, nullusque potentior alter 
flectere voce animos et pectora fronte movere. 
Tangimur et meritis et nomine tangimur ipso ; 
optamusque ducis congressum : dextera dextrae 
haereat atque oculis oculi, permixtaque verbis 
verba sonent faciatque fidem praesentia famae. 
Nam nequae usque adeo sunt corda ferocia nobis, 
pectore sub nostro nec mens tam barbara vivit, 
ut non pulchra oculos moveant, spectataque virtus 
illiciat capiatque animos. Me maxima regni 
cura tenet dubii, finesque excedere avitos 
circumfusa vetat regio fecunda tyrannis. 
Ivissem visurus eum, nec gloria facti 
parva foret, tantum quaesisse per aequor amicum. 
Ille igitur quem degeneris non lenta morantur 
frena metus, quem ferre mali patientior aetas 
aspera quaeque monet, si nostri est cura - per undas 
tuta via est - sociam, si quid mihi credis, ad aulam 
colloquium petat et sermone fruatur amico. 
Interea tamen ad nostras accedere mensas 
umbra monet crescens et pars extrema diei. " 
Dixit, et exurgens solio dextramque benigne 
apprendens, stratis sublimem ex more locavit 
purpureis. Notum mox ampla per atria signum 
dat tuba. Conveniunt famuli, turmeque frequentes 
discurrunt. Non una dapes : non pocula simplex 
cura fuit variare viris. Pars aurea gestant 
vasa manu, pars cristallo splendentia puro ; 
ast alii effossos gemma crateres in ampla 
implebant spumante mero, quod miserat olim 
ipsa parens Meroe Phoebo succensa propinquo. 
Ardescit splendore domus fremituque redundat. 
Talis apud mensas - nisi testem spernis Homerum -  
cena fit Alcinoi : sedet illic blandus Ulixes, 
Laelius hic hospes mellito affabilis ore. 
Vixdum finis erat dapibus, cum comptus in ostro 
astitit ante oculos iuvenis patrioque canoram 
increpuit de more lyram. Dulcedine mira 
obstupuere omnes. Sonitum mox verba sequuntur : 
Maximus Alcides, postquam fera monstra per orbem 
perdomuit fecitque viam sibi vivus ad astra, 
evacuans saltus Nemeos Lernamque paludem 
terribilesque diu umbrosi colles Erymanthi, 
faucibus Haemoniae scissis clarisque duabus 
urbibus eversis stratisque bimembribus altis 
et caeso Geryone ferox dignatus ad istas 
ferre gradum terras et nostra pericula tandem 
discutiens, patriis Antaeum extinxit in arvis. 
Libertas hinc nostra venit : deterrima pestis 
Herculea compressa manu tuta omnia late 
liquit et insolitis patuerunt rura colonis. 
Omnibus exactis, pacati conscius orbis 
ipse sibi, limenque petens interritus Orci, 
cominus horribilemque ausus spectare Megaeram, 
haud procul a nostris memorandum finibus alte 
erexit geminas pelago turbante Columnas, 
utque pererrati foret illic terminus orbis 
edixit ; fueratque diu, sed nuper ab Arcto 
vesanus veniens iuvenis convellere metam 
est ausus, nomenque ideo mutare nequivit 
Herculis auctoris, Libyae cui rura tenenti 
longaevus nimioque Atlas sub pondere fessus 
deposuit caelum ac stellas ; sic ipse quievit. 
Nec sibi longa quies, nam mox dulcedine captus 
heu miser ! Atque oculos ausus vidisse Medusae 
vertitur in scopulos. Nunc stat quem cernimus ipsi 
magnus et ingenti tellurem contegit umbra 
immensoque iacet spatio porrectus et astra 
vertice tangit adhuc. Illum nix hospita semper 
et nimbi atque aurae quatiunt et fulmina et imbres. 
Non tamen ipse diu post casum mansit inultus ; 
ultor ab Arcadia nam Palladis arte tremendi 
colla tulit monstri. Libycas cruor ille nefanda 
infecit sanie tabi stillantis harenas ; 
sic nocuit mundo vivens moriensque Medusa. 
Post regina Tyro fugiens his finibus ampla 
moenia construxit magnam Carthaginis urbem. 
Ex re nomen ei est. Mox aspernata propinqui 
coniugium regis, cum publica vota suorum 
urgerent, veteris non immemor illa mariti, 
morte pudiciciam redimit. Sic urbis origo 
oppetiit regina ferox. Iniuria quanta 
huic fiat, si forte aliquis - quod credere non est -  
ingenio confisus erit, qui carmine sacrum 
nomen ad illicitos ludens traducat amores ! 
His igitur fundata modis urbs tempore crevit 
exiguo ; at rebus semper coniuncta secundis 
invidia excivit validas in proelia gentes. 
Tunc acres vixere viri, quos inter amore 
insignes patriae fratres Carthago Philenes 
nunc colit extinctos numerumque auxisse deorum 
extimat ac gemini veneratur numinis aram. 
Hi patriae vitam cupidi si forte negassent, 
plura Cyrenaeo cecidissent milia campo. 
Ultima nunc bellis agitur ferventibus aetas, 
nec mare quod saevit medio, nec iuncta Charybdi 
Scylla rapax Italis Poenos a finibus arcet. 
Hannibal eterno dignus cognomine montes 
perfregit Latios atque invia rupit aceto 
saxa prius stravitque viam legionibus aptam 
hic ubi silvestres soleant titubare capellae. 
Concursum est totiens : iam sanguine rura madescunt, 
iamque rubent fontes, Italis iamque altior arvis 
exerit herba caput, subito demissus ab astris 
cum iuvenis memorandus adest patriaeque ruinas 
fert humero. Videt hunc claris Hispania factis, 
Africa iamque audit. Sic nunc incerta duorum 
stat fortuna ducum, sic iam sub pondere nutat. 
Finis erit quem fata dabunt ; sed magna parantur. " 
Huc ubi perduxit carmen, citharista repente 
subticuit digitoque liram percussit inanem. 
Plausus ad haec sequitur procerum populique faventis. 
Rexque iterum : " Libycos audisti ex ordine casus, 
hospes, " ait " nostraeque vides primordia gentis. 
Gratia si dictis est debita, vestra retexe 
principia vestrosque duces. " Hic leniter ille 
subridens " Quam congeriem, rex optime, rerum 
exigis ! An breviter nostros audire triumphos 
forte putas ? Brevior narrantibus exeat annus ; 
tu petis anguste conferri in tempora noctis, 
cuius magna retro pars est. Tum lingua volentem 
deserit : impediunt curae somnusque laborque. 
Non vacat haec inter tempus sermone tenere. 
Quis facile Italiam per saecula longa frementem 
Tuscorumque acies et tot Samnitica bella 
ac totiens verso fugientes agmine Gallos 
explicet ? Aut nostros et in hac tellure labores 
et pelagi in medio, quo fors contraxerat ambas 
protinus infesto coeuntes remige classes ? 
Aut quas infelix passa est Hispania clades, 
plena cadaveribus nec habentia flumina cursum, 
assidueque novis fumantia caedibus arva ? 
Quae nostri fecere duces. Annalibus altis 
tantarum capitur vix pars millesima rerum ; 
quos, si forte iuvat, Tarpeia mittet ab arce 
Scipio transcriptos. Ibi nam custodia templi 
publica nostrorum servat monimenta laborum. 
Illic multa leges, quae, sint licet ampla, putato 
esse minora tamen vero. Nec teste citato 
est opus : acta patent. Scriptorum copia nunquam 
Romano fuit in populo, quos Graius abunde 
orbis habet. Nostris facere est quam scribere multo 
dulcius atque aliis laudanda relinquere facta 
quam laudare alios. Quin angustissima libris 
si quibus interdum videas quae gessimus, illos 
externae scripsere manus. At Graeca Latinis 
addita res nequeunt tantas aequare loquendo 
ingenia : hoc vestro maneat sub pectore certum. 
Nunc quantum nocturna patet sermonibus hora, 
principia expediam. Teucrorum a sanguine longae 
gentis origo venit, victrix quem Graecia bello 
dicitur ad patrios muros sparsisse bilustri : 
et fortasse aliquis iam tanti criminis ultor 
natus in Italia est. Sed nunc ad coepta revertor. 
Naufragio ex tanto vixque ex tot milibus unus 
integer enavit sine crimine. Namque ubi Troiae 
Matris adhuc Phrygio fumabat litore bustum 
iamque cinis facilem incipiens glomerare favillam, 
inclitus et claris multum spectatus in armis 
dux Anchisiades, cui non via prona salutis 
viribus aut propriis aut urbibus esset amicis, 
destituit patriam lacrimans caramque cubilis 
consortem, et passus terra casusque tremendos 
erroresque vagos et mille pericula ponti, 
impiger Ausonias tandem tamen attigit oras : 
isque, ubi belligerum Latii sensere coloni 
troiugenam, externoque viro Lavinia pactos 
reddidit amplexus, sacro pia flumine membra 
deseruit moriens. Puer hunc excepit Iulus 
succedens illumque alii. Sic omnia regum 
tempora fluxerunt, Longam qui moenibus Album 
sub sceptris habuere suis, ad Tybridis undam 
donec magnanimus posuit nova moenia pastor, 
ultor avi, vindex scelerum, quem nostra parentem 
dixit et aethereas defunctum traxit ad arces 
posteritas, raptoque tulit sua thura Quirino. 
Fundamenta aedis urbisque exordia nostrae. 
Quos tibi nunc sermone duces, quae nomina fando 
exsequar ? Innumeram video concrescere turbam, 
praecipue ex quo libertas tulit ampla virorum 
semina nobilium et tranquilla pavit in urbe 
ingentes animas. Stellatae sidera noctis 
et pelagi fluctus et harenas litoris ante 
enumerem, quam cuncta quibus mea Roma superbit 
nomina clara ducum : Curios fortesque Camillos 
et Paulos bello claros Fabiosque trecentos, 
quos simul una dies patriae subduxit egenti, 
torquatosque truces, Lepidos durosque Catones, 
Fabricios modico contentos, inclita cursu 
nomina, quaeque dedit caelo demissa volucris, 
Marcellosque animi illustres Gracchosque feroces 
et Regulos fidei plenos, quae nomina belli 
fama tulit pridem vestras, ni fallor, ad aures, 
et qui magna procul transcendunt omnia, summos 
Scipiadas, quos alma domus Cornelia caelo 
extulit atque hominum superis aequavit alumnos, 
unde ducum dux ille genus trahit. Est mihi magnus 
enumerare labor vel nomina sola domorum : 
quod si gesta velim percurrere digna relatu, 
quantus erit ? Non usque adeo mihi ferrea lingua est, 
nec tibi sint aures. At ne fortasse putetur 
exemplo caruisse fides quam vestra Philaenis 
fratribus altisono cecinerunt carmina cantu, 
pauca sed e pleno longe repetentur acervo. 
Namque olim, aut vento terram impellente latenti 
aut causa quacumque alia, praerupta vorago 
Romano patefacta foro conterruit Urbem. 
Stabant attoniti pleno circum agmine Patres : 
undique sollicitum praegrandia volvere saxa 
vulgus anhelabat ; pars convectare canistris 
tellurem magnasque trabes. Nil molibus ullis 
cum fieret, simul ira deum manifesta moveret, 
consilio superum visum est compescere pestem. 
Dum pavidi responsa petunt, consultus aruspex 
"O praeclara novis gens " inquit " territa monstris, 
hoc specus explendum est non qua ratione putatis. 
Quid iuvat aggestu lapidum et telluris inani 
flectere velle deos ? Non si Tarpeius in imas 
sexque alii latebras descendant ordine colles, 
ac super incumbat gravis Appenninus et Aetna, 
finis erit. Sunt quae vobis pretiosa dehiscens 
fossa petit : paucis plenus concurret hiatus ". 
His dictis riguere animi, pallorque per omnes 
maestus erat : multi gemmas aurumque ferebant 
argentumque alii, namque haec meliora putantur 
inter inexperta et verorum ignara bonorum 
corda hominum, quos caeca ligat terrena cupido 
nigraque corporei quos carceris occupat umbra. 
Unus ibi ante alios iuvenum fortissimus alte 
exclamat : " Quae tanta animis ignavia, caeci ? 
Vilia pro caris, pro magnis parva tulistis. 
Nil opus est auro, foedis quod terra cavernis 
evomit, aut lectis inter deserta lapillis. 
Unum ego vos moneo : nobis virtute vel armis 
nil melius tribuisse deos : haec summa profecto, 
haec vere Romana bona, et si summa reposcunt, 
arma virumque dabo ! " Dicens haec lumina caelo 
erexit, templumque Iovis quod praesidet arci 
suspiciens tendensque manus sursum atque deorsum 
atque omnes superosque deos manesque precatus, 
ad quos tendebat, validum calcaribus ultro 
urget equum baratroque volens infertur aperto. 
Arma ruente viro lucem sonitumque dedere : 
fit strepitus, coeunt ripae et iunguntur in unum, 
vixque tremens profugae pars ultima transilit hastae ; 
ceu quondam immodico caelum splendore dehiscit 
et velut aetherei reserat penetralia mundi ; 
Inde repentino transcurrens turbine flamma 
visa fugit caeloque redit sua forma sereno. 
Hic tibi vir quantus, patriae quem reddere vitam 
ac vivum terrae - liceat dixisse - cadaver 
cernis et armatum Stygios invisere lucos ? 
Curtius in nostris fuit hic annalibus ingens. 
Vis referam Decius ? Quorum prior ille Latinas 
forte videns acies nostrorum terga prementes 
constitit ingemuitque ferox, mox magna precatus 
numina devotum medios se misit in hostes 
victato capite et succinctus more Gabino. 
Ipse quidem ingestis prosternitur undique telis : 
nobis morte sua victoria contigit illo 
certa die, secumque simul mens caeca tremorque 
omnis in adversos subito transisse Latinos 
creditur. Ipse habitu horrifico spectabilis, atro 
celsus equo specieque humana augustior ire 
visus erat. Decus id, parvo post tempore, natus, 
iure velut proprio, pugnantibus agmine Gallis, 
rettulit et nomen patris et pia facta secutus. 
Quin etiam clara compellans voce parentem 
traditur ad mortem indubiam per tela per enses 
Gallorumque aciem et cuneos penetrasse frementes : 
secum ad victores fuga transiit et metus et mors. 
Tertius inde nepos, ut avitis atque paternis 
accedat titulus, quamvis obscurius illi 
fama dedit nomen, simili pietate Lucanas 
stravit opes simili descendens tramite ad umbras. 
Sic tribus in campis totidem patet ordine cives 
et palmam peperisse nece et periisse volentes. 
Genus eximium, dignum cui saecula cuncta 
rite canant laudes, cui nulla oblivio sensim 
obrepat serosque vetet celebrare nepotes ! 
Cetera nota tibi ac passim vulgata relinquo. 
Vidisti - neque enim tam longa intervenit aetas, 
ut nequeas vidisse - quibus fortissimus olim 
Regulus expositus servarit sacra fidemque 
suppliciis, quanto patriae inflammatus amore. 
Heu, bene nate senex, nunquam tua fama peribit ! 
Tu moreris : tamen illa tibi mansura superstes 
vivit et aeternum vivet. 
Quamquam quid genera atque viros memorare necesse est ? 
Cum saepe ad certam legiones currere mortem 
viderimus, monstrante duce et sua fata docente, 
"Ire licet " clamante, " viri, vetitumque redire est ", 
nec flexisse animos ideo nec lumina quemquam, 
praerapidoque leves ivisse in vulnera saltu ! 
Romanum est - si nescis - opus contemnere casus 
fortuitos, placide venienti occurrere morti, 
spernere quae gentes aliae mirantur et optant, 
contra autem amplecti quae formidanda videntur, 
vincere supplicia et tristes calcare dolores, 
sponte mori potius quam turpem degere vitam. " 
Dixerat. Ille autem : " Medio interrumpis et aufers 
plurima. Quid regum vestrorum extrema relinquis ? " 
Hospes ad haec : " Fateor : fortunas quaerere regum 
regius est sermo. Tamen haec brevitatis amore 
transieram. Tibi sed suspecta silentia forsan ; 
neve putes, ideo quod nostris regibus ausi 
insultare sumus, nos forte cupidine praedae 
incensos nomen sceleri quaesisse decorum, 
accipe vera rei fuerit quae causa novandae. 
Libertas optata diu nunquamve petita 
mulcebat splendore animos, sed sceptra premebant 
efferaque imperiis urgebat regia duris 
impendens capiti miserorum et torpor inertes 
ceperat immemoresque sui. Pudet omnia referre 
pertulimus quae maesta domi ; pudet omnia rursus 
dicere quae campis alienis castra sequentes 
rege sub infando iugulis sumus impia passi 
mancipia et segnes animae ! Nihil ille putabat 
per scelus horrendum titulos quaesisse superbi, 
criminibus ni saeva novis cognomina mundo 
ingereret patriaeque suae. Proh qualia monstra ! 
Milia tot pariter, quibus omnia pervia virtus 
fecerat, ac turbam cui tot fortuna parabat 
et cui tot reges populosque subegerat, unum 
indignum timuisse caput, nutusque profanos 
observasse sacris pro legibus ! Haud ita regem 
mellifice venerantur apes, fucosque nocentes 
atque leves culices arcere a finibus ausae, 
quae dominum mellis trepidum saepe atque paventem 
excudunt prohibentque aditu, pecudesque canesque 
confodiunt ; omnes regem tamen intus inermem 
exiguumque timent ; illum admirantur et illum 
militiaeque domique colunt, et regia semper 
atria circumstant humerisque in nubila tollunt. 
Nos quoque sic nostri timor et reverentia regis 
continuit, donec permixta superbia luxu 
crevit, et intumuit turpis lascivia fastu. 
Tunc mora nulla viris : visum est succidere ferro 
hanc saniem medicasque manus in vulnera ferre ; 
quaeque sub imperiis stetit inconcussa superbis 
victa sub obscaeno cecidit patientia facto. 
Regius infami iuvenis praecordia flamma 
succensus vulnusque trahens male sanus acerbum 
nocte sub ambigua matronae limina castae 
intrat et exceptus placide nil tale verentem 
vi superat. Voti compos, spoliumque pudoris 
feminei referens et opacae gaudia noctis, 
laetus abit furti tacite sibi conscius alti. 
Illa dolens vitamque simul corpusque perosa 
et membris irata suis : " Vas vile pudende, 
femina, luxurie vives " dicebat " et in te 
semper adulterii vestigia foeda manebunt ? 
Et poteris spectare torum, quo rapta fuerunt 
omnia cara tibi : vir, virtus, fama pudorque ? 
Quin obis ? Et tristem potius, precor, effuge lucem, 
o anima infelix, inimicaque claustra refringe ". 
Haec ubi clam questa est, subito patremque virumque 
evocat, id siquidem cupiens, ut testibus illis 
corporis invisum liceat deponere pondus. 
Roma patrem, longinqua virum tunc castra tenebant ; 
cui, dum forte redit, properans, iam patre reperto, 
nuntius occurrit dominaeque ex ordine voces 
narrat : atrox facinus, sed quod non noverit ipse, 
evenisse domi, raptimque opus esse reductis 
patre viroque simul. Stupet ad mandata maritus 
coniugis, incertusque animi sub corde volutat 
quid sibi fata velint aut quid fortuna minetur. 
Procedit diversa putans et limine primo 
invenit attonitum socerum, pariterque vocati 
ibant et paribus curis alterna loquentes. 
Illicet adventu mulier commota suorum 
profudit lacrimas. Mox percunctante marito 
anne satis sospes : " Minime : namque omnia " dixit 
perdidimus pretiosa simul : nil dulce remansit ; 
prereptaque pudicicia periisse fatendum est 
heu misere ! Stant foeda tuo, vir optime, lecto 
signa aliena viri. Fuit hoc violabile corpus : 
integer est animus. Mors testis. Porgite dextras 
et praestate fidem, scelus hoc ne turpis ad umbras 
auferat impunis tumuloque insultet adulter ". 
Exhinc indignans transactae crimina noctis 
explicat atque adhibet verbis lamenta precesque. 
Consolante viro maestam facinusque negante 
esse ubi mens pura est : " Ego me si crimine " dixit 
"absolvo, sceleris poenas evadere nolim : 
exemploque mei non vivet adultera Romae ". 
Dixit, et eductum latebris, qui veste latebat, 
pectore sub niveo gladium moribunda recondit, 
et ruit in capulum, velut hoc relevare pudorem 
vulnere prostratum valeat. Sic nota parentem 
fama refert volucrem proprio de sanguine natos, 
exstinctos dirae morsu serpentis, ad auras 
tollere et illorum exsequiis expendere vitam. 
Horrida conclamant cernentes vulnera, luctus 
exoritur : tremuitque domus sub murmure tanto. 
Brutus ibi solus lacrimas et inania verba 
castigat, vir egregius, celata sub alto 
pectore cui virtus ingens erat. Ille cruentum 
fervidus educens spumanti vulnere ferrum 
attollensque manu : " Superos summumque Tonantem 
iuro " ait " huncque olim castum intactumque cruorem, 
quod flammis ferroque genus sobolemque domumque 
regis et invisum caput ac diadema superbum 
nunc, posthac, semper, mihi dum lux ista manebit, 
persequar aeternis odiis, nec regna tenere 
ille potest, poterit manus haec dum tela movere ". 
His dictis, alios eadem iurare coegit 
mirantes unde haec audacia tanta repente 
pectore sub Bruti vel quo de fonte veniret. 
Convocat hinc cives : triste et miserabile visu 
protrahit in lucem populo spectante cadaver, 
ostenditque aliis gladium pulmone tepenti 
undantem, pectusque aliis vulnusque profundum. 
Admonet hunc natae, iubet hunc meminisse sororum ; 
coniugis ast alium, pignus cui norat amoris 
esse domi praedulce aliquod. Quo regia pergant 
acta docet fastuque ferox adiuta libido. 
Ira dabat stimulos et rebus consona verba. 
Purpura caede madens pallorque et frigida membra 
et patris atque viri spectacula cruda movebant, 
omniaque exsuperans fortis violentia Bruti. 
Illum igitur, quacumque gradum deflexerat, ingens 
turba sequebatur ferro succincta virorum 
femineique greges crudelia fata gementes, 
quis fuerat celebri spectata Lucretia fama. 
Quid moror ? Historia est multarum maxima rerum. 
Hoc duce pelluntur reges, exulque senexque 
Tarquinius moritur, nati omnes diraque coniunx 
supplicium scelerum non una morte tulerunt : 
corruit in cineres regis domus alta Superbi. 
Regnorum hic finis. Post haec meliora sequuntur 
tempora, et hinc nostri libertas incipit aevi. 
Annua perpetuos straverunt iura tyrannos 
saevaque legitimae fregerunt sceptra secures 
atque unum pepulere duo. Geminata modestos 
ferre magistratus subito nova signa videres. 
Primus init fasces auctor qui primus adeptae 
libertatis erat. Studio servavit eodem 
denique quo peperit natos, quod regia mallent 
imperia, afflictos virgis truncosque securi 
compulit ad mortem pro libertate serena, 
tam simul infelix genitor, quam civis honestus, 
tam rigidus consul, quam libertatis amator. 
Idem post, regis sobolem fera bella novantem 
regnaque vel tali repetentem iure paterna 
obvius excepit, iuvenemque superba minantem 
vulnere letali transfixum compulit Orco. 
Sed dum torva fremens odioque accensus in illum 
irruit, alternae non vidit cuspidis ictum, 
ac pariter cecidere truces ; at fortior illum 
immoriens Brutus resupinum corpore texit, 
victor ad extremum. Sic immemor ille pericli 
eruit infandam inde animam et : "Ferus ultor ad umbras, 
perfide, Tartareas ferro sequar " inquit " acuto ". 
Talia promeritum sexus simul omnis et aetas 
flevit, et insontis strepuerunt rostra querelis. 
Praecipue tamen ut proprium luxere parentem 
ultoremque pudicitiae gratissima matrum 
agmina, nec longum cessarunt maesta per annum. 
Nunc manet his Bruti semper memorabile nomen. " 
Finierat. Tunc rex iterum placidissimus inquit :  
"Magna quidem memoras. Video quantum infima summis  
et quam sint Romana aliis distantia fata.  
Sentio praeterea quid femina vestra pudica  
morte velit : ne cuncta sibi iam candida Dido  
arroget ; aut iuvenis terrae demersus inique :  
omnia ne nostris contingant clara sepultis  
fratribus, occurrunt genitor natusque neposque.  
Unum de cunctis miracula maxima transit,  
in turbam potuisse animos descendere tantos.  
Plus hominem suprema dies quam cetera terret.  
Hunc virtus praedura solet minuisse pavorem.  
Vix tamen haec paucis usquam, vix contigit uni :  
publica sed vobis eadem est statque unica vestris  
mens exercitibus : pro libertate tuenda  
recta fronte mori. Sed quod super omnia longe  
nosse velim, egregii vitam et ducis acta moderni,  
praeteris. Hoc igitur, precor, hoc edissere nobis.  
Qui mores, quae forma viri, quis pectoris hospes  
est animus, quae maiestas iuvenilibus annis  
insita. Namque unum nobis huc crebrior illum  
fama tulit. Tum praecipue quae gessit Hibero  
nuper in orbe, refer ; tibi si notissima posco,  
omnia si praesens spectasti, et cernere soli  
cor licet arcanum, quoniam nil protinus ardens  
celat amicitia. At tu nunc, festina, parumper,  
nox, subsiste, precor, Laelius dum pulchra relatu  
eloquitur : teneat niveos Aurora iugales  
et contenta senis gremio iacuisse mariti  
det spatium verbis ; solitoque iocosior ille  
uxorem roseam complexibus illiget arctis."  
Vidit ut intentos animis atque auribus omnis  
Laelius et nullo concussa silentia motu,  
incipit : "Heu quanto tam grandia iussa sequenti  
est opus eloquio ! Mihi non facundia torrens  
largaque Cecropiae contingit gratia linguae.  
Maximus insano iuveni vigilavit Homerus :  
rusticus egregio vigilat nunc Ennius. Atqui  
dignus ut hic Graio, sic dignior ille Latino  
vate fuit. Praecone autem fortassis Achilles  
indiget ; hic nullo. Surgit sua fama sine ullis  
artibus, inque dies crescunt praeconia. Nec me  
fallit amor. Veniet tempus cum libera caelo  
fama virum tollat. Stimulus nunc forsitan ille  
invidiae... Sed grata magis iam coepta sequamur.  
Nulli unquam natura viro tam larga fuisse  
creditur. Aethereo corpus splendore nitescit ;  
imperiosa ducem frons arguit, aspera blandum,  
unde simul vibrant unum duo lumina fulmen,  
quod nullus sufferre queat. Coma densa per armos  
protinus ad solem ventis ferientibus aurum  
explicat impexum, quoniam cassisque sudorque  
et labor assiduus prohibent animusque modesto  
contentus cultumque timens transisse virilem.  
Celsior est aliis, quotiensque in proelia ventum est,  
spem procul ipse suis sublimi vertice praestat,  
terret et hostiles acies : spem quippe metumque  
ille habet aspectus.  
Pectoris est qualem petit ingens spiritus aulam.  
Cetera conveniunt : humeros et bracchia cernas  
militis altifici. Licet inter milia mille  
videris hunc, verum valeas agnoscere regem.  
Ille decor nimius multos trepidare coegit,  
immemoresque sui tenuit dulcedine quadam  
insolita tacitosque diu, conceptaque verba  
distulit, aut alio deflexit calle loquentes.  
Pulchrior est etenim mortali corpore longe  
atque hominem supra : vix illum fulgidus aequat  
Iuppiter aut puro pharetratus in aethere Phoebus.  
Ista tamen, quia parva viris spernendaque formae  
commoda sunt, sileo. Vultus fortasse serenos  
ipse suos cernes, verisque minora locutum  
me dices ; datur haec illi nam gloria soli,  
nominibus quia cum noceat praesentia magnis,  
hunc superattollit. Cuius si quaeritur aetas,  
nondum ter denum, fateor, pervenit ad annum.  
Omnis in ascensu est crescens cum tempore virtus :  
iam sua nunc senibus gravitas imitanda severis  
atque iuventuti levitas optanda serenae est.  
Hostibus asperius nihil est, nil dulcius inter  
carorum affectus. Sive illum tela moventem,  
sive armis positis vultus spectabis apertos,  
quid potius deceat, dubites. Hunc prospera nunquam  
extulit, aut stravit iaculis fortuna molestis :  
unus utrobique est, eadem mens permanet et frons  
rebus in ambiguis, rebus tranquilla secundis.  
Spernit opes ; populi ventosos spernit honores :  
gloria vera placet. Dulces conquirit amicos :  
hae sibi divitiae sunt, quas solet ille perennes  
qua peperit servare fide. Modo fama per omnem  
volvitur Hesperiam, iuvenem venisse supernis  
dis similem, cui vis hominum non ulla resistat,  
quique etiam placida quoscumque subegerit armis  
vincat amicitia.  
Vincitur ut caelo species telluris opacae,  
florida sic omnes tellus premit Itala terras ;  
utque nitet caeli pars purior una sereni,  
Italia sic Roma potens praefulget in ipsa ;  
solque velut radiis fulgentia sidera vincit,  
Scipio sic omnes superat. Stat vera fateri :  
non illo nostro iuvenem de more creatum  
dixeris ; atque ideo non omnia falsa locuta est  
fama virum super astra levans. Nam protinus alto  
persuasum est multis hominem hunc descendere caelo.  
Nam quid cuncta sequar ? Piget illa minuta referre ;  
fabula sed vulgo nota est : pulcherrimus anguis  
obversatus enim matris persaepe cubili  
dicitur et visus multis movisse pavorem ;  
suspicioque frequens hinc iam vulgata per urbes  
divini partus oritur. Cui scilicet ipse  
editus in lucem puer, et mox maximus idem  
vir similis nulli divinus rebus apertam  
atque animo facit ecce (idem, spectataque rursus  
religio et vitam mos observatus in omnem.  
Namque ubi sol oritur, solus solet ille remotis  
omnibus in cellam lovis, augustissima nobis  
Tarpeio quae colle sedet, cui sacra paventes  
rite sacerdotes celebrant, securus ad aram  
intrare et limen foribus firmare reductis.  
Hic quasi multa loquens tempus terit, inde repente  
digreditur, summosque animos portendere vultum  
caelestemque oculos videas praeferre vigorem.  
Ipse spei plenus, si quid tune instat agendum,  
aggreditur certosque solet promittere magnis  
successus bellis, veluti sibi numine ab ipso  
promissos. Multis equidem sic pectora campis  
accendit tribuitque animos et posse coegit  
quod modo non poterant. Vires mens firma ministrat,  
nilque valent artus, nisi quod dedit illa valere.  
Saepe ego conspexi, cum iam ferienda retrorsum  
terga darent acies et signifer ipse trementi  
vix regeret vexilla manu, rapuisse magistro  
pila ducem pavido et medias penetrasse phalanges  
clamantem " Deus ecce praeit ! Sequimurne vocantem  
an fugimus ? Sequar ipse libens : victoria soli  
continget promissa mihi et si fata vetabunt,  
unus ego emoriar. Vos, en fuga libera post me  
vivite degeneres, aliter moritura iuventus !  
His dictis rediisse acies, et pectora morti  
opposuisse viros sic vincere saepe coactos :  
tantus amor ducis est, tantus pudor urget in arma !  
Namque ubi perpendunt quanta est constantia menti,  
quanta fides superum, quam praesens Iupiter illi,  
consistunt, iussuque dei remeare putant se.  
Haec propter, cum multa adeo tractaverit olim  
ardua, nulla acie victum, dum primus in illa  
dux foret, assiduis meminerunt saecula bellis.  
Casibus hic quoque nunc quantum sibi forte futuris  
praesumat, seu quos iubeat sperare laborum  
eventus audire velis. Carthaginis altae  
moenia iam quatit ille animo ; iam scandere in arcem  
cogitat ac pelago titubantem involvere Byrsam.  
Ut leo, seu nitidam in pratis errare iuvencam  
praecipiti stimulante fame, seu turbidus hostem  
forte lacessitus iaculis prospectat, et iras  
supprimit, ac rabiem frenat dum proximior fit ;  
interea tamen absentem, nondum ungue cruento,  
dilacerat mordetque oculis ac tecta pererrat  
viscera et invisum minuit per frusta cadaver :  
sic noster - mihi crede - leo nunc aestuat, ullas  
nec metuit vires, tantum ne praeda vel hostis  
aufugiant timet, atque abitus circumspicit omnis.  
Omnia posse putat quae vult ; quaecumque putavit  
posse, potest ; igitur peragit quaecumque cupivit.  
Optima sola tamen cupit et pulcherrima factu.  
Quid iam de pietate loquar ? Quae cognita patri est  
et patriae variis olim spectata periclis.  
Sed duo nunc tetigisse sat est. Furor hostis acerbi  
flenda Cisalpinis iam Gallica rura colonis  
vastabat. Romam iam flamma Pado tenus ardens  
et Capitolinas fumus perflabat ad arces.  
Maximus huc nostri genitor ducis ipse malignis  
mittitur auspiciis. Quid multa ? Patentibus arvis  
congredimur. Superat Poenus. Periisset in illa  
dux acie, nisi natus agens tunc circiter annum  
octavum decimumque, ferox tellure iacentem  
transfixumque latus media de morte parentem  
eripuisset - opus pueri ! - Mediosque per hostes  
fecisset mucrone viam. Iam fata premebant  
ultima, iamque minax ferro facibusque potentem  
Hannibal Italiam confecerat. Atra cruentus  
Cannarum et nostro famosus sanguine vicus  
vulnera visceribus Latiis inflixerat : omnem  
spem metus expulerat. Veluti cum fluctibus alnus  
succubuit, caelique graves pelagique tumultes  
non tulit, horrescunt nautae, pallorque per ora  
funditur, ac trepidos angit nova cura magistros,  
qua rapiat sibi quisque fugam, seu litora saltu,  
seu scopuli saxosa petens iuga parva propinqui,  
seu residens trunco disiecti turbine clavi  
enatet et rabido committat bracchia ponto :  
talis erat nostrae status urbis, talia nobis  
consilia. Heu quantas tracturus mole ruinas  
imperii nutabat apex ! Quid vera fateri  
distulerim ? Coeunt iuvenes, princepsque Metellus  
conventus : fuga sola placet, terrasque nocentes  
linquere et Hesperiam victori tradere Poeno.  
Quod simul innotuit, ceciderunt corda tremorque  
omnibus incessit gelidus. Tum forte tribunus  
militiae, vixdum teneras lanugine prima  
exornante genas, erat imperterritus unus  
Scipio : dumque omnis dubiis succurrere rebus  
consulerent inopes animi, tempusque paventes  
extraherent sermone vago, "Quin pergimus ? " inquit  
egregius iuvenis," Non tempora longa supersunt  
consilii, sed facto opus est. Quin stringimus enses ?  
Ite, precor, mecum : proceres, quibus ultima cura est  
Urbis et imperii, vestigia nostra sequantur !  
Publica res nondum periit ! "Talique iacentes  
erexit sermone animos. Consurgimus omnis  
consequimurque ducem. Non illo celsior ibat  
Amphitryoniades, cum dura rebellibus olim  
proelia Semiferis et grandia tela moveret.  
Imus, et ut trepidi ventum est ad tecta Metelli,  
irruit ipse prior. Stabat tremefacta pudendis  
consiliis intenta manus : vix maesta sonabant  
murmura ; vix pavidum feriebat lingua palatum ;  
qualis inest captis color aut fiducia frontis,  
quos fera terribili addixit sententia morti :  
illi equidem miseri trepidant, letique propinqui  
casibus attoniti, spectant tamen omnia circum,  
qua fugiant, quando illa patet via sola salutis.  
Tunc superinsultans, stricto mucrone tremendus,  
iuro " ait " aetherei per numina summa Tonantis,  
me nunquam, dum vita mihi, dum membra manebunt,  
deserturum urbis Romae Italiaeque labores,  
passurumve alios. Et nunc tibi, Quinte Metelle,  
iurandum est pariter, vel, si fortasse recusas,  
hac moriere manu, vobisque novissima venit  
omnibus ista dies ! " Gladiumque erexit, et omnis  
contremuere metu. Facti dux ipse Metellus  
diriguit. Res nempe ferox inopinaque mentes  
presserat ; haud aliter quam si lovis ira trisulcum  
torsisset male firma domus in culmina telum.  
Nec secus irati civis tremefecit imago,  
Hanibalis quam si victricia signa viderent  
impendere sibi mortemque et vincla minari.  
Ergo in verba simul quo iusserat ordine iurant,  
dux prior, inde alii. Mira sic ille pudendam  
compressit virtute fugam. Vix sextus ab illo  
annus agebatur, quo patrem a morte reduxit :  
occiderant almae duo maxima lumina Romae,  
Scipiadumque ingens uno prope tempore nomen  
obruerat Fortuna nocens ; Hispanaque tellus  
in dubiis amissa fidem mutarat avitam.  
Millibus ex tantis procerum consurgere nullus,  
nullus ad immensae reparandum vulnera cladis  
audebat praestare manus. Tum filius, ultor  
et patris et patrui, nomen dedit ; isque Pyrenem  
transgressus maiore animo quam viribus, omnem  
rettulit Hesperiam populi sub iura Quiritum :  
qua duo lata patens inter distantia multum  
aequora porrigitur, vel qua longissima tractu  
ad nostrum est hinc versa mare Herculeasque Columnas,  
illinc perpetuis nomen debentia flammis  
ad iuga consurgens, Gallorum prospicit arva.  
Quicquid in his habitat terris hominum vel opum vel,  
hostibus ereptum fortuna iudice nostrum est.  
Ut tamen ex multis decerpam pauca decoris,  
urbs sedet Hispano posuit quam litore Poenus  
Hasdrubal, et magnae nomen Carthaginis illi  
imposuit ; cuius partem validissima cingunt  
moenia, parsque maris rapido defenditur aestu.  
Huc omnes Poeni pompas, huc signa virosque  
contulerant atque arma duces, quia sive per undas,  
sive per explicitos instarent proelia campos,  
oportuna foret belloque aptissima sedes,  
antiquam laevo prospectans tramite matrem.  
Proximus huc etiam populus confugerat omnis  
tuta petens ; ceu cum primas incendia flammas  
attollunt, piceusque volans replet aethera fumus,  
diffugiunt quos dira fugat vicinia pestis  
evacuantque domos secum pretiosa ferentes  
et testudineam concurrunt undique ad arcem.  
Huc famae signantis iter vestigia servans  
Scipio contendit, neglectaque cetera linquens  
hanc petit, huc acies ducit, Romanaque circum  
castra locat, parvumque levi struit aggere vallum.  
Mira loquar, sed vera tamen : non moenia crebris  
turribus et valido circum firmata paratu,  
militis aut ardor sua fata extrema videntis,  
custodumque acies et propugnacula mille  
ac turbanda procul ferientes castra balistae  
scandentem muros perque omnia tela ruentem  
sustinuere ducem. Brevior non contigit ullis  
moenibus obsidio, siquidem primordia bello  
una dies finemque dedit. Non tecta relinquunt  
ocius imbelles Iovis instimulante columbae  
armigero, aut pavidi venientem ad lustra leonem  
diffugiunt lepores. Subito custodia portae  
deseritur ; pauci validae se moenibus arcis  
occultant, alii fugiunt, totamque per urbem  
sternuntur. Vario complentur cuncta fragore,  
pugnantumque simul strepitu gemituque cadentum :  
qualis ab Aethiopum rapidis cum tollitur Austris  
litore tempestas nostrum casura sub axem,  
apparet metuenda procul, mox proxima nubes  
decidit et mixtis descendunt flumina saxis ;  
iamque tument amnes, iam qui modo segnis abibat,  
quilibet alta fremens imitatur flumina torrens ;  
turbati agricolae fugiunt, ingensque superne  
terror agit miseros ; pereunt armenta furentis  
fluminis obiectu : quocumque trementia volvas  
lumina, terrifici disiectis nubibus ignes  
praestringunt, morsque ante pedes, nec flectere quoquam  
possis iter, nec stare queas : hinc luctus et horror  
lugubresque procul resonant per nubila voces.  
Multa sub hoc tempus micuerunt indole clara  
signa ducis manifesta novi, vir quantus in armis  
et quantus post bella foret. Namque arma movente  
milite ab adverso non Mars violentior urget  
infesto temone Trachas, nec acerbior Hebro  
spumantes immergit equos. Verum arce reclusa,  
hostis ubi ad veniam proiectis concidit armis,  
ilicet exstinctus cecidit furor, iraque cessit  
pulsa animo ferrumque manu. Sic atra serenat  
nubila pacifico despectans Iupiter ore,  
continuoque silent venti fugiuntque procellae,  
sol nitet, emergunt fuscis sua noctibus astra,  
et mundo sua forma redit. Iam victor ad arcem  
tranquillus volvebat iter, Romanaque celsis  
turribus affigi victricia signa iubebat.  
Post haec sacra deis meritasque rependere grates  
instituit. Stabat cinctus de more sacerdos  
lataque devoti feriebat pectora tauri,  
compellans ad sacra Iovem Phrygiosque Penates  
Romuleamque animam cunctosque ex ordine divos  
custodes Latii, quorum Capitolia curae  
credita perpetue mundi caput esse merentur.  
His actis, grates meritas et debita solvit  
praemia militibus, virtus ut alatur honore  
haud equidem ignarus. Fuerat mos ille vetustus  
Romanis ducibus primo servatus ab aevo,  
invalidas tutasque altis cum moenibus urbes  
cingeret obsidio, cui primum scandere muros  
seu virtus seu fata darent, proponere dictam  
nomine muralem de re veniente coronam.  
Hoc pretii praedulce genus, quia gloria mentes  
erigit immemoresque omnis facit una pericli.  
Id modo prospiciens, animos dux talibus ardens  
impulerat stimulis. Sed enim fastigia iunctis  
apprendisse duos manibus vox publica, et ingens  
ortus erat castris studio variante tumultus :  
hunc illi, contra illum alii laudare faventes.  
Sic, ubi vulnificis ferientem dentibus aprum  
eiectum caveis et opacis sentibus acres  
corripuere canes certatim omnesque per artus  
explicuere solo, strepitus consurgit ab alto  
spectantum iuvenum : quis primum figere morsus  
clunibus hirsutis ausus, quis prendere saltu  
Hispida terga feri, quis primum haurire cruorem ;  
pugna canum fit de meritis venantibus ; una  
illi victores latratum in nubila tollunt.  
Scipio turbatos cuneos atque arma frementes  
agnoscens veritusque novi non parva duelli  
semina, discordes raptim ad praetoria turmas  
convocat et verbo surgentes comprimit iras.  
"Quando " ait " amborum virtus tam clara virorum  
eminet ut cunctis longe post terga relictis  
officiat sibi sola quidem, vel debita neutri est  
fama, vel ambobus ; quod dignius esse putamus ;  
nam prior est quem nemo praeit ". Sic ore sereno  
fatus, et amborum pariter viridante corona  
tempora circumdat : simul impetus omnis et ira  
concidit. Hunc finem tristes habuere querelae :  
haud aliter quam cum validos in proelia tauros  
excitat invidia et dilectae candor amicae :  
cornua temptantur truncis, mugitibus aurae  
complentur ; tunc ampla favent armenta duobus  
et partem fecere boves ; si providus iras  
praesensit rabidosque agnovit pastor amores,  
tempestivus adest et blando murmure motus  
temperat ac pugiles victrici fronde coronat  
et sua placatos procul inde per arva remittit.  
Interea lacrimosa cohors, miserabilis, ingens,  
feminea audita est gemitu sua moenia complens.  
Hic pius infremuit iuvenis gessitque patronum  
ipse pudicitiae. Tute committitur arci  
omnis ab incursu metuens sibi sexus et aetas,  
indigus auxilii populus. Custodia sanctis  
est mandata viris, vetitumque sub ora venire  
femineum vulgus, quod lumina blanda pudori  
insultant, castique oculis flos carpitur oris.  
Id modo permetuens longe captiva relegat  
agmina. Proh, Superi, mortali in pectore quanta  
maiestas ! Spectate senem iuvenilibus annis.  
Nam simul aetatis stimulos formaeque virentis  
blanditias perferre grave est. 
Moenia magnanimus victor trepidantia Cirtae 
ingreditur, patriosque lares et avita tuetur 
tecta libens, generis cara incunabula primi. 
Milite confestim ad portas custode relicto, 
ipse altam cupidus raptim tendebat ad arcem : 
sic stimulante fame lupus amplum nactus ovile, 
intima dum penetrat, socium praedae atque laboris 
linquit in ingressu, quo tutior abdita fidis 
corpora deducat latebris mergenda palato. 
Ventum erat ad miseri felicia tecta tyranni, 
quae merso malefida viro regina tenebat. 
Haec subitis turbata malis in limine visa est 
obvia victori, si quam fortuna pararet, 
temptatura viam duraeque levamina sortis. 
Undique sidereum gemmis auroque nitebant 
atria : non illo fuerat rex ditior alter 
dum tenuit fortuna fidem : nunc - fidite laetis ! -  
Pauperior non alter erat : tamen omnia longe 
regia praeradians vincebat lumina coniunx. 
Ille nec aethereis unquam superandus ab astris 
nec Phoebea foret veritus certamina vultus 
iudice sub iusto. Stabat candore nivali 
frons alto miranda Iovi, multumque sorori 
zelotypae metuenda magis quam pellicis ulla 
forma viro dilecta vago. Fulgentior auro 
quolibet, et solis radiis factura pudorem, 
cesaries spargenda levi pendebat ab aura 
colla super, recto quae sensim lactea tractu 
surgebant, humerosque agiles effusa tegebat 
tunc, olim substricta auro certamine blando 
et placidis implexa modis : sic candida dulcis 
cum croceis iungebat honos, mixtoque colori 
aurea condensi cessissent vascula lactis, 
nixque iugis radio solis conspecta sereni. 
Lumina quid referam praeclare subdita fronti 
invidiam motura deis ? Divina quod illis 
vis inerat radiansque decor, qui pectora posset 
flectere quo vellet, mentesque auferre tuendo, 
inque Medusaeum praecordia vertere marmor, 
Africa nec monstris caruisset terra secundis. 
Haec, planctu confusa novo, modo dulce nitebant, 
dulcius ac solito ; ceu cum duo lumina iuxta 
scintillant pariter madido rorantia caelo, 
imber ubi nocturnus abit. Geminata superne 
leniter aerii species inflectitur arcus ; 
candida purpureis imitantur floribus almae 
lilia mixta genae ; roseis tectumque labellis 
splendet ebur serie mira ; tum pectus apertum 
lene tumens blandoque trahens suspiria pulsu, 
cum quibus instabilem potuit pepulisse precando 
unde nequit revocare virum ; tum bracchia quali 
Iupiter arctari cupiat per saecula nexu. 
Hinc leves longaeque manus, teretesque sequaci 
ordine sunt digiti, propriumque ebur exprimit ungues. 
Tum laterum convexa decent, et quicquid ad imos 
membrorum iacet usque pedes : illosque moveri 
mortali de more neges ; sic terra modeste 
tangitur, ut tenerae pereant vestigia plantae, 
aetherium ceu servet iter. Sic nube corusca 
obsita magnanimum Venus est affata Tonantem, 
naufragio nati seu morte impulsa nepotis 
dulcis opem sperare patris, dum Troia per undas, 
dum subterraneo tremuit pia Roma tumultu. 
Hac igitur forma nulli cessura dearum 
occurrit iuveni mulier : nec cultus in illa 
segnior effigie ; variis nam purpura gemmis 
intertexta tegit reginae pectora maestae ; 
et dolor ipse decet miseras, nec compta placere 
tempore felici poterat magis. Ilicet ergo 
vulnus inardescens totis errare medullis 
ceperat : aestivo glacies ceu lenta sub aestu, 
cera vel ardenti facilis vicina camino, 
liquitur ille tuens, captiva captus ab hoste, 
victaque victorem potuit domuisse superbum. 
Quid non frangit amor ? Quis fulminis impetus illi 
aequandus ? Iamque illa gradu provecta trementi 
est affusa ducis genibus, quem vultus et arma 
ediderant comitumque favor plaususque sequentum ; 
arreptaque manu summissa voce locuta est : 
"Si mihi victricem fas est, attingere dextram 
captivae viduaeque tuam, per numina supplex 
cunta, precor, miserere mei ; nec magna rogaris. 
Utere iure tuo : captivam mortis acerbae, 
carceris aut duri licet hanc absumere sorte. 
Est etenim mihi vita mori : lux ne ista placeret, 
fata coegerunt statui nimis invida nostro. 
Tu quodcumque libet iubeas, genus elige dignae 
mortis ; et hoc unum prohibe, ne viva maligno 
servitio calcanda ferar. Sunt forte sorores, 
rex, tibi, quas referat fortunae iniuria nostrae 
ante oculos, invicte, tuos : namque et sua nobis 
fata fuisse vides ; succedunt tristia laetis. 
Nec tamen ullorum fuerim praesaga malorum 
ipsa tibi ! Fausto in finem, precor, utere regno, 
et natis transmitte tuis, nullusque nepotum 
armet in insidias animum : mihi turbida regni 
ultima, fortunae nimiumque adversa priori 
contigerint ; damnisque meis lassata quiescat, 
mitior hinc aliis. Mihi sed Romana fuisse 
scis odia, armorumque solent me dicere causam 
materiamque unam belli ; nec falsa queruntur. 
Eripe ludibrio miseram, manibusque superbis 
eripe ; deque meae specie, rex inclite, mortis 
tu cui fata favent, cui mens se devovet ultro, 
videris." Haec inter lacrimis perfundere terram 
ceperat, auratis suffigens oscura plantis. 
Immemor armorum iuvenis, cui Martius ardor 
exciderat, gravidumque novae dulcedine formae 
pectus, et insolitis ardebant viscera flammis, 
suspirans : "Regina, precor, iam luctibus" inquit 
"pone modum, trepidumque animo seclude pavorem. 
Parva petis, sed magna feres : nam forma genusque 
maiestasque animi dignam, cui plura petitis 
largiar, insinuant. Igitur regina manebis 
et nostri memoranda tori per saecula consors, 
ni renuis nostroque nocet vetus ardor amori." 
Hic humilem complexus heram, multumque diuque 
ora salutiferis referentem tristia plantis 
sublevat illacrimans. Unde ista potentia caeco 
tanta deo ? Tantumne levem valuisse pharetram, 
ut iecur invicti per tot fera proelia regis 
vulnere traiectum tenui prosterneret intra 
femineum imperium ? Vultu tandem illa remisso 
incipit : "O magnum regum decus, auxiliumque, 
dum meruit, patriae, nunc terror maximus idem, 
si mea post tantos unquam consurgere lapsus 
fata queant, spesque una foret post damna superstes, 
quid mihi vel longa potuit contingere vita 
laetius, ad talem quam si translata maritum 
dicerer et fausta subito crevisse ruina ? 
Sed quia fata premunt et nostris debitus annis 
finis adest mihi, care, animos attollere fractos 
desine : non tali pelago convulsa ratis nat. 
Fortunae mihi nota fides : sat magna petenti 
dona dabis mortem, quae libertate retenta 
perferat hanc animam directo tramite ad umbras. 
Romanum fugisse iugum mihi meta precandi est. 
Cetera non ausim. Tibi sed pro talibus ille 
rex superum meritis grates exolvat opimas, 
qui mea magnifico transcendere vota favore 
nisus eras." Vultum haec dicens avertit, et illum 
compulit in lacrimas iterum : "Sed parce dolori, 
parce" ait "et nostris oculis, quos fletibus istis 
ante diem perimis : spes amplas fessa labansque 
mens refugit, terraeque iacens nil suspicit altum. 
Tu tamen intendas animum melioribus : ibit 
forte alio fortuna nocens, aditumque relinquet 
ad magnos placata gradus : si dura (quod horret 
mens omen) fors illa vetat, tunc ultima sero 
mors dabitur promissa tibi ; per sidera testor 
alta poli, regumque fidem manesque deosque." 
Talia vix tremula confusus voce peregit, 
hinc sese vacuam tulit irrequietus ad arcem. 
Quis queat instabiles animorum noscere fluctus, 
quos ferus urget amor ? Non illos turbidus aequet 
Euripus, non Scylla fremens, non dire Charybdis. 
Nempe procellosi male sanum pectus amantis 
nulla quies habitat : non lux tranquilla dierum, 
non sua signa poli, non noctis imago serenae, 
non ratibus clavum, non tutus litore portus : 
horrida perpetuo facies turbata tumultu, 
undique naufragium scopuli clademque minantes, 
impiaque adversis discordant aequora ventis, 
heu, miseri quibus huc subito volvuntur et illuc 
incerti pelagi atque viae. Iam tecta supremi 
intima rex thalami secretaque limine solus 
intrarat, tacitusque sedens, dum singula secum 
pertractat, quanam ille fidem persolvat, amanti 
difficilem videt esse viam ; nam territat illum 
captivae status et miserae fortuna maritae, 
Romani mens alta ducis, tum nota pudici 
pectoris integritas : illam metuebat amori 
adversam reperire suo. Sed dura cathenis 
evinctum validis lex imperiosa trahebat 
cernentem sua fata procul. Ceu victus in alto 
navita, qui maestus scopulos Syrtesque vadosas 
ante oculos videt ipse suos, nec flectere proram 
arte valens solita, ventoque impulsus et undis, 
omnia desperans, fortunae mandat inique 
et clavum et remos et vela fluentia nimbo, 
ac lacrimans in puppe sedet : sic naufraga regis 
mens haeret compulsa quidem, nec flectere quoquam 
orsa valens, gemitu sic longam concitus horam 
exegit vario : nunc ora nitentia coram 
cernere reginae, nunc dulces fingere voces 
ipse sibi, pedibus nunc oscula pressa manusque 
leniter apprensas, lacrimosaque pectora flentis, 
dulcibus undantesque oculos arsisse favillis. 
At medias inter curas, ubi forte verendi 
frons aderat dilecta ducis, tunc improba tergum 
Spes dabat, et domitis stabant praecordia flammis. 
Sicut ubi ardenti gelidus successit aeno 
humor aquae, furor ille silet, paulumque tepenti 
stat similis : mox aucta suas incendia vires 
exercent magis atque magis : sic ille tumultus 
pectoris oppressus, stimulis agitantibus idem 
fortior admotas rationis spernit habenas. 
Ergo ubi vulnifico reverentia cessit amori, 
praesentisque decus formae et damnosa voluptas 
absenti praelata duci est, capit ilicet aeger 
consilium, factique viam deprendit inanem ; 
et secum : "Quid lentus agis ? Speciosa Hymenaeus 
coniugia et laetos blandus modo Iupiter annos 
obtulit ecce tibi. Satis est meminisse laborum. 
Exul, inops, profugus, regno spoliatus avito, 
per mare, per terras, per mille pericula supplex 
regibus ac populis multos errasse per annos 
gaudeo : iam tempus fuerit fortasse quietis. 
Nam si cuncta brevis numerentur tristia vitae, 
nullus erit toto te nunc annosior orbe. 
En regnum fortuna tuum, quo dulcius illo 
perfruerere diu, longo post tempore reddit 
depositumque refert. Hostem - qua nulla voluptas 
maior - habes vinctum, vitaeque et mortis in ipsum 
arbiter es, qui cara tibi tulit omnia solus. 
Omnia nunc redeunt. Simul hic possessor iniquus 
regna gemens revomit, nitidisque simillima Nymphis 
femina praeterea primo spoliata marito -  
bellorum sic iura volunt - occurrit et ardet, 
si liceat, sed multa timet sibi conscia sortis. 
Nempe verecunde petit id, quod voce negare 
visa fuit metuens. Heu qualis forma gementi ! 
Quamque decent lacrimae ! Quid maiestatis in illa est ! 
Et quid laeta foret ? Qualis regina superbo 
alta sedens solio, si gloria supplicis ingens, 
captivae si tantus honos ? Proh dulcis amantum 
vita, nec alternis concordia rupta querelis ! 
Una quidem facies semper, mens una duobus, 
una quies unusque labor ! Non pulchrius orbe 
par fuerit toto, nisi nos oblivia formae 
forte tenent nostrae ; genus et sors, omnia tandem 
conveniunt, casusque graves mollire ferendo 
convenit atque aetas spatio distincta, quod ipsis 
coniugibus gratum esse potest ; quodque ipse notavi, 
convenit ille etiam, qui summis infima solus 
aequat, amor. Propera, nec enim tibi forte timendum est 
ne tua condemnet lecti iuvenilia furta 
Scipio : quin iuvenem iuvenis miserabitur ultro, 
viderit et lacrimas, veniam praestabit amori. 
Coniugium fortasse sacrum, non furta vocabit, 
reginamque tori sociam venerabitur olim 
mitior ille ducum." Simul haec effatus, amicos 
convocat atque animos aperit. Iubet omnia raptim 
expediant. Modico convivia culta paratu. 
Atria non reboant, non Tuscus ad aethera clangor, 
non comitum fremitus, non arcta palatia turmis, 
non crebre micuere faces ; fax ussit amantes 
una duos, lacrimis mox exstinguenda duorum. 
Pulcher Atlanteo properans sub gurgite mergi 
Hesperus optatam noctem referebat, iniquos 
assuetus praeferre dies et amantibus hostis, 
invida luciferi dum nomina suscipit astri. 
Mentibus heu quantum nostris caligine caeca 
illudit ventura dies ! Fortasse, beatus 
coniugio, sobolemque sibi turbamque nepotum 
rex animo complexus erat, genialia laetus 
tempora noctis agens. Illi non blanda mariti 
oscula mille novi, non regni iura vetusti 
per cunctos promissa deos, de corde pavorem 
funditus expulerant : semper tremefacta sepulcrum 
ante oculos mortemque tulit. Nec somnia letum 
portendere aliquid. Visa est sibi nempe, secundo 
rapta viro, sentire minas et iurgia primi, 
et tremuit, sopita licet. Tum vertice montis 
aerii traducta sedens, subiecta videbat 
regna sibi populosque vagos ; monstrumque repente 
concurrisse alium maiori corpore montem ; 
tum vero tremuisse iugum, cui nixa sedebat ; 
impulsuque gravi gelidos de vertice fontes 
descendisse duos ; montemque abiisse minorem 
inde retro ; est illam rapido per inania lapsu 
Tartara nigra quidem et Stygiam tetigisse paludem. 
Publica finitimas subito perlabitur urbes 
fama gradu, victae victorem sponte secutum 
coniugia, et bello indomitum servire puellae. 
Vulgus adulterii signabat nomine factum, 
quod neque legitimis arsissent ignibus inter 
armorum strepitus, alioque superstite rege 
coniuge ; captivae victori forma quod uno 
visa die et dilecta prius, subitoque recepta 
foedere, non inter patrios ex more penates, 
iudicio ne quid, sed cuncta libidine sanas 
praecipitante moras fierent. Sic omnia vulgus 
in peius torquere loquax. Iam crebrior aures 
fama ducis vario fervens pulsaverat aestu. 
Indoluit, cari facinus miseratus amici 
dux pius est, rerumque modum secum ipse revolvens, 
intempestivos est detestatus amores, 
multaque in absentem tacitus convicia finxit. 
Sic pater offensus longinquo verbera nato 
instruit et calamis irarum fulmina fundit, 
mox vultu placido et dulci sermone movendus. 
Altera post primam sequitur populosque secundo 
Fama leves rumore replet, succedere castris 
Syphacem vinctumque trahi. Ruit obvius omnis 
visendique avidus positis exercitus armis ; 
illum admirari, atque illum celebrare frequentes, 
hunc illum bello ingentem regnisque superbum, 
Romanum Poenumque ducem qui viderit uno 
tempore sub laribus pacem veniamque precantes, 
cuique duos mundi dominos non multa puderet 
blandiri ; cui certatim solemnia tamquam 
vota deo fierent ; cui regum maximus olim 
Massinissa metu toto concesserit orbe ; 
quem facie turbata nova fortuna rotasset 
ad terram impulsu subito. Vix credula tantae 
corda rei, ingentis lapsu stupefacta ruinae. 
Si quis Athon videat, verso seu vertice Olympum 
Aegaeis cecidisse vadis, Erycisque tuumque, 
Appennine, caput Tyrrhena sub aequora mersum, 
non credat satis ipse sibi, sed somnia vanis 
plena putet monstris. Rex inter talia magno 
concursu invehitur ducis ad tentoria nostri. 
Heu quantis, fortuna, dolis mortalia pessum 
omnia das ! Quantum sublimibus invida regnis ! 
Haec magnis promissa lues, haec meta bonorum, 
stare parum et ruere. Hic regum rex ille supremus 
mancipium venale iacet, trahiturque catenis 
obrutus et multo circumvallatus ab hoste. 
Contigit Hesperii mentem ducis illa vetusti 
hospitii neglecta fides, blandusque serenae 
vultus amicitiae conspectus, iunctaque dextrae 
dextera, consessusque tori, ac presentibus illa 
maiestas collata malis ; tandemque profatur : 
"Quid tibi, vane Syphax, voluisti ? Unde ista furenti 
mens adeo transversa tibi ? Pactine repulsa 
auxilii contentus eras, nisi bella moveres ? " 
Dixerat : ille animo vultuque immotus eodem 
perstitit, ac sero vix maesta silentia fregit : 
"Nil mihi, magnanime et nostri dux maxime saecli, 
nil gravius fortuna tulit, quam frigida campis 
linquere quod mediis moriens haec membra nequivi 
armorumque inter stragem cumulosque virorum. 
Poenarum mihi summa quidem, quod vivere bello 
contigit exhausto : nec enim nunc ora viderem 
haec mihi perfidiae meritam renovantia litem. 
Ast ego, si miseris liceat credenda profari 
et queat in gravibus vero locus esse catenis, 
vera loquar, primumque omnes meruisse fatebor 
sponte cruces, qui sacra volens, qui iura fidemque 
fasque piumque simul conventaque foedera tanti 
hospitis, exigua turpique libidine victus, 
calcavi testesque deos memoresque malorum. 
Sed quae causa gravis, quae tristis origo ruinae, 
forsitan ignoras : ego nunc verissima paucis 
expediam, non illa meum relevantia crimen, 
quin potius iusti stimulos auctura pudoris. 
Femina cum primum laribus fuit advena nostris, 
auspiciis invecta malis atque alite torva, 
tunc perii, periitque fides, et gloria nobis 
excidit ac sceptrum manibus diademaque fronti ; 
prodita tunc tacitis arsit mea regia flammis. 
Funereas tulit illa faces, potuitque dolosis 
flectere blanditiis animum, lacrimisque malignis 
hospitis illa sacri, famae, superumque deorum 
reddidit immemoremque mei. Quid te moror ? Illa, 
illa suis manibus misero tulit arma marito, 
induit illa latus, capiti tum cassida caro, 
tum gladium dextrae, clipeum dedit illa sinistrae, 
increpuitque tubam, trepidumque atque arma paventem 
impulit ambiguum in Martem, tecumque coegit 
adversis certare deis. Quando agmina campis 
contulimus stetimusque acie, fuit exitus ille 
erroris, mihi crede, mei : placuisse profanos 
amplexus fuerant huius primordia casus 
coniugioque haesisse fero. Proh ! Regia, vere 
regia et innumeris nuptura sine ordine coniunx 
regibus ! Hostiles utinam translata penates 
igne cremes simili ! Nisi me praesagia fallunt, 
et facies : mecum hoc veniet solamen ad umbras." 
Dixit, et obticuit graviter turbatus et imo 
lumina maesta solo referens. Iam senserat iras 
Scipio, namque oculos et stigmata clara, loquentis 
in vultu, nimium offensi spectarat amoris. 
Hinc magis atque magis cari scelus horret amici : 
iustus amor regi ; quoniam si digna querelae, 
Massinissa, tibi fuerat, non iusta rapinae 
causa : furor stimulisque repens impulsa libido 
turpibus. Haec inter, regem sub claustra recondunt. 
Fama recens Latiis sensim crebescere castris 
cepit, adesse duces victriciaque agmina regis 
ac Laelii. Placido venientes suscipit ore 
Scipio ; laudatos populo spectante decorat 
muneribus largis ; abstractum deinde seorsum 
sede locat regem iuxta, procul atque remotis 
testibus alloquitur : "Nisi me tua maxime longe, 
Massinissa, diu virtus sperata fefellit, 
non tibi causa tuum fuerat, nisi magna, videndi 
Scipiadam, fideique meae tua credere fata 
ut malles, veteres sic aspernatus amicos. 
Africa nam vastis Latio disiungitur undis, 
nec minus alternis distamus moribus ; ergo 
grande aliquid tibi causa viae fuit aequore tanto, 
tot bellorum inter fremitum mundique tumultus. 
Certe ego, si proprio mihi non sordescit in ore 
gloria, non alia tantum virtute superbum 
me fateor, quam quod blande mihi firma tenere 
frena voluptatis videor. Non hostis in armis 
obvius, aut flammis resonans undantibus Aetna, 
Euboicae non sic fundo gravis aestus ab imo 
in cumulos surgentis aquae metuendus, ut ista est 
turba voluptatum quae circumfusa tenet nos : 
praecipue tamen haec nitidae suspecta iuventae 
pestis, et aetati praetendit retia nostrae. 
Aequor enim silet interdum, gravis Aetna quiescit ; 
hostis ad incursum validis seu moenibus uti, 
seu vallo fossaque licet ; damnosa voluptas 
nocte dieque furit ; numquam tu moenibus illam 
arcebis : mediis veniet penetralibus inter 
excubias vigilesque canes, ferrata potentum 
limina transiliet. Quod si te sola movere 
haec potuit tantum virtus, ut linquere velles 
templa, larem, regnum, nobisque ut sponte subesse 
nomine deposito domini patereris, et illam 
per maria et terras in me sequerere latentem ; 
Tu mihi vir quantus digito monstrabere, si te 
inter tam multas haec exornaverit una ! 
Gloria magna quidem magnum vicisse Syphacem ; 
Sed maior, mihi crede, graves domuisse tumultus 
pectoris atque animo frenum posuisse frementi. 
Praeconem me virtutum memoremque tuarum 
semper habes ; tua facta libens et dicta renarro. 
Cetera tu tacito tecum sub pectore volve ; 
nec tibi verba prius, quam mens sibi nota ruborem 
excitet. Egregia hoc bello tua sensimus arma : 
attamen auspiciis nostris - ignosce - patenti 
concursum est acie ; nostro quoque nomine parta est 
Romano haec praesens copulo victoria ; nec te 
praeterit et regem et regnum suaque omnia nobis 
deberi. Romam patere hic inimicaque coniunx 
regis eat, precibus quae bellum pavit, et hostis 
filia tam magni est et pars non parva triumphi. 
Vince animum teque ipse doma, nec multa decora 
commaculare velis unius crimine facti. 
Aspice quam fructus nihilo minor ira dolorque, 
quantus ab obscaeno tibi sit metuendus amore ; 
quid deceat regem, quam per se foede libido." 
Dixerat : ast illi iamdudum ex ore ruebant 
certatim lacrimae, veluti cum candida tectis 
nix haesit, veniat tepidis si flatibus Auster, 
liquitur, et grandes subito per inania guttae 
praecipitant. Tum pauca refert : "Mihi maxime cura est 
imperio parere tuo : fortuna salusque 
in manibus tibi nostra sedet. Tu pectoris aestus 
vincis, et affectus miseri moderaris amantis. 
Nil frustra iussisse queas. Sed prospice famae ; 
deprecor hoc unum ; liceat mihi coniuge dulci 
servata caruisse fide." Singultibus istas 
liquit inexpletas rauco sub murmure voces, 
inque tabernaclum sese intulit, ora genasque 
maestus, et infestis tundens sua pectora palmis. 
Sic audita reum postquam sententia morti 
addixit, graviterque tubae vox nuntia fati 
intonuit, tremit ille pavens et buxeus ori 
pallor inest ; iam mors oculis manifesta videtur, 
et lictor praebere iubet iam colla securi ; 
ac ventura quidem veluti praesentia cernit ; 
iam iacet exanimis, iamque omnia tristia secum 
versat et avulsum trunca cervice cadaver : 
haud aliter placita iuvenis cariturus amica 
iam caret ; ac tacitis postquam irritata querelis 
mens stimulos in verba dedit, "Proh tristia" dixit 
"vitae fila meae tanto servata dolori 
et Parcis huc tracta feris ! Moriamur honesti ; 
sic cogunt mandata ducis, nisi vivere rapta 
posse anima nos ille putat. Si tristia duri 
corda geris silicis, pectusque adamante rigescit, 
quid mihi Romana fore cum feritate putasti, 
Scipio ? Quid meritum melius sic perdis amicum ? 
Vita molesta tibi nostra est. Quot vulnera in isto 
pectore pertulimus, nunc ut moreremur amando, 
spiritus in lacrimas atque in suspiria maestus 
difflueret ? Mors nulla viro minus apta : sed ultra 
non datur." Haec dixit frendensque ad sidera luctum 
sustulit horrendum, quem circumstantia longe 
agmina senserunt, motaeque haesere cohortes. 
Litus ad Hesperium properans urgebat anhelos 
Phoebus equos. Forte ille memor quibus alma decore 
virginis Haemoniae flagrasset pectora flammis ; 
laureaque ante oculos stabat sua sacra, tremendo 
prodigio praerepta sibi, tum vita relicti 
dura nimis, luctusque gravis, simul oscura trunco 
fixa diu tenero vitaque abeunte tepenti ; 
atque ideo, similes regis miseratus amores, 
intulit Oceano vultus lacrimosaque lavit 
ora cadens, Noctique suas permisit habenas. 
Scipio - nulla etenim dederit fortuna quietem, 
ni mediocris eris ; nam tristior illa dolores, 
laeta vehit curas - per noctem singula secum 
ancipiti cum mente rotat : num territa pulset 
moenia Poenorum et turres Carthaginis, an se 
extremos fundat Libyae vastator in agros, 
an requiem fessis paucorum forte dierum 
praebeat equitibus peditumque det otia turmis. 
Illa recursabat potior sub pectore cauti 
cura ducis, quibus inde viis captiva per altum 
agmina Poenorum Latio transmittat ovanti. 
Praecipue in rege regisque in coniuge multum 
angitur, et quantis velit hos custodibus ire, 
cui tantum committat onus. Sic anxius haeret 
mercator, cui vota viae cessere secundae 
et lucri fortuna fuit ; nunc cogitat, aurum 
ac gemmas qua puppe vehat pretiosaque rerum, 
quique ratis custos placeat. Non carior usquam 
ullus erat Laelio : nulli felicius altos 
credere consuetus lassata mente labores. 
Hunc igitur noctis medio vocat, admonet arma 
navibus imponat, lectoque ut remige coetum 
instruat, hac patriae petiturus litora classe. 
At misero multum diversa fluebat amanti 
nox ea cum lacrimis : quas sese vertat in artes, 
quos vocet ille deos, precibus quibus atra relaxet 
stamina Parcarum et dilectae tempus amicae. 
Nunc venit in mentem cara cum coniuge raptim 
Herculeas subita linquentem classe Columnas 
fortunatorum famam tentare locorum ; 
nunc recta penetrare via Carthaginis altae 
moenia, et ad veteres humilem veniamque petentem 
pergere cum gemitu et dulci cum coniuge amicos ; 
nunc ferrum laqueosque sibi properataque mortis 
instrumenta manu tristesque intexere nodos, 
auxilioque necis tantos finire dolores. 
Saepe manus gladium tetigit : pudor obstitit unus, 
non metus incepto, viduae non anxia vitae 
dulcedo : veritus famam maculare perenni 
crimine, continuit capulumque animumque remisit. 
Volvitur inde toro : quoniam sub pectore pernox 
saevit amor lacerantque truces praecordia curae, 
uritur ; invigilant maeror, metus, ira furorque. 
Saepe etiam absentem lacrimans dum stringit amicam 
saepe toro dedit amplexus et dulcia verba. 
Postquam nulla valent violento frena dolori, 
incipit, et longis solatur damna querelis : 
"Cara mihi nimium, vita mihi dulcior omni, 
Sophonisba, vale : non te, mea cura, videbo 
leniter aethereos posthac componere vultus, 
effusosque auro religantem ex more capillos ; 
dulcia non caelum mulcentia verba deosque 
oris odorati secretaque murmura carpam ; 
solus ero, gelidoque insternam membra cubili. 
Atque utinam socio componar, amica, sepulcro, 
et simul hic vetitos illic concorditer annos 
contingat duxisse mihi ! Sors optima busti, 
si cinis amborum commixtis morte medullis 
unus erit. Scipio nostros non scindet amores. 
O utinam infernis etiam nunc una latebris 
umbra simus, liceat pariter per claustra vagari 
mirtea, nec nostros Scipio disiungat amores ! 
Ibimus una ambo flentes, et passibus isdem 
ibimus, aeterno connexi foedere ; nec nos 
ferreus aut nostros Scipio interrumpet amores. 
Invidiosa deis Erebi populoque silentum 
ac Cereris genero, cunctisque beatior umbris 
umbra ferar : dulces nec Scipio franget amores. 
Ille quidem astrigeros tractus caelumque tenebit 
dux sacer, humanis in totum moribus impar, 
nec volet infernas sedes aut pallida Ditis 
regna sequi : haud cupidos iterum turbabit amantes. 
O utinam Libycum nunquam transisset in orbem ! 
O utinam Latiis semper mansisset in oris ! 
Quid precor heu demens ? Si non venisset, amice 
et decor et species faciesque simillima soli, 
non mihi nota fores ; sine qua nec vita fuisset 
grata quidem pariter. Quanta est discordia ! Vitam 
abstulit ac tribuit. Scipio dulcissime, raptim 
o utinam Romam victricia signa tulisses 
captivo cum rege prior, reginaque retro 
mansisset non visa tibi ! Quid surda precamur 
numina ? Castrorum dominus victorque superbus 
captivam petit ecce suam. Dabimusne ? Sed urget : 
importuna precum species nocitura precari. 
Sed rogat : at vultu tacito mihi multa minatur. 
Sed rogat : at durum precibus latitare sub istis 
imperium agnosco. Parebimus ? At prius horrens 
Iupiter admoveat capiti sua fulmina nostro, 
hoc tellus voret alta latus, pelagusque per amplum 
impia falsiloqui spargantur viscera regis. 
Ergo ego, Romano placitum quia, sancta revellam 
foedera coniugii ? Licuit sine coniuge regem 
vivere, et id satius fuerat, quia caelibe vita 
Scipio noster erat : sponsae nunc pacta negare 
non licet. Ast ingens et inexorabile turbat 
imperium : quid agam ? Morieris, munere cari, 
Sophonisba, viri morieris ; munera saevo 
haec placuere Iovi : sic nec captiva traheris 
litus ad Italiae nuribus subiecta Latinis, 
nec nostros illusa dolos sic posse videris 
aut fractam culpare fidem. Moriere. Quis ergo 
finis amoris erit ? Mors effera. Parcite cuncti, 
caelicolae : calcanda fides. Fugiamus in orbis 
ultima, et ignotas Libyae penetremus harenas, 
est ubi serpentum regio tutissima nobis, 
tutior hac patria : nec enim venturus ad illam 
est Scipio, nec pestiferi vis ulla veneni 
tam pulchros laesura pedes. Mihi forsitan ipsa 
ignoscent spectante fere. Dulcissima coniunx, 
stat fugere et te impendenti subducere morti : 
pauperiem laetus tecum exiliumque fugamque 
maestaque cuncta feram. Sed nec sequerere vocantem, 
femineos si novi animos, regina supremo 
sueta sedere loco : et quanquam sequerere, parati 
nil habeo, atque omnes Romana potentia passus 
claudit, et extremo Scipio notissimus orbi est. 
Somnia nunc, tacitae quondam mihi tempore noctis 
visa, recognosco turbatae horrenda quietis 
non satis intellecta prius. Tune illa fuisti 
candida prostrato per vim subducta marito 
cerva, sed imperio tandem pastoris iniqui 
custodi praerepta novo ? Tunc nempe placebas, 
vel sic visa, mihi. Sed quid coniuncta ferebat 
mors tua ? Dii, visis omen removete malignum. 
Permetuo, nam cuncta sibi constantia certo 
ordine cernebam, nec me sopor ille fefellit. 
Quid faciam ? Moriere igitur, moriere ; profecto 
nil aliud superest, coniunx miseranda, tibique 
auctor mortis ego. Sed quae mihi vita futura est ? 
Scis, Venus, et caelo prospectans Iupiter alto 
mortales actus nostrosque hoc orbe labores. 
Quis mihi verba dabit placidas ducentia noctes, 
aut gravis ingentes animi mulcentia curas ? 
Quis dabit amplexus, quisve oscula dulcia iunget ? 
Te sine dulce nihil. Quid prodest regia largo 
agmine servorum, Tyrio quid lectulus ostro 
comptus, et innumeris instrata palatia gemmis ? 
Quid diadema iuvat ? Lati quid gloria regni ? 
Uror, et assiduis torquentur pectora flammis. 
Heu mihi ! Dulcis adhuc, dulcis post busta, sereni 
quo fugiunt vultus ? Hinc iam, te, cara, supremum 
viventem deflere iuvat. Sophonisba, deorum 
atque hominum decus eximium, quam nostra tulerunt 
tempora siderei exemplum specimenque decoris, 
quae faceres conspecta fidem, super astra quis ipsis 
splendor inest superis, qualis quamque alma venustat 
forma deas, adverte pias his fletibus aures. 
Hei - misero fuerit quoniam meminisse iocundum -  
lumina, sidereis mulcentibus aethra favillis, 
alma sub exiguo claudentur condita busto ; 
lumina magnorum mentes tactura deorum, 
lumina durorum rabiem fractura virorum, 
lumina quae mihi me abstulerant curasque minores ! 
Candida frons auro circumcrispante decora, 
frontibus humanis augustior, abdita saxo 
stabit in angusto. Risus qui ferrea figit 
pectora, qui caelum, qui circumfusa serenat 
nubila, Tartareum ruit irrediturus ad antrum. 
Heu mihi ! Felices animae, quibus illa repente 
lux oriens veteres veniet purgare tenebras ! 
Heu bene progeniti, quibus illa videre licebit, 
quae mihi mors invisa rapit ! Pes lacteus atram, 
divino celerante gradu, conscendere cymbam 
iussus, transiliet Lethaei gurgitis aestum. 
Fortunate Charon ! Utinam mihi flectere clavum 
contingat, neutramque diu contingere ripam ; 
Tuque mei interea serves moderamina regni ! 
Invidiose senex, quando haec tibi monstra videre 
contigit, aut ullo posthac continget in aevo ? 
Vidisti Aetnaeo raptam sub vertice nigri 
uxorem transire tori, nec vultus Elissae 
te latuit nostrae, facies nec Gorgonis horrens, 
nec quae fatiferum laqueo pendente secuta est 
Laodamia virum, nec te, pulcherrima Procris, 
nec Teucrum pestis, Minoisque altera proles -  
altera nam caelum tenuit stellante corona -. 
Sed cui tantus honos, cui tantae gloria formae ? 
Crude senex, mihi crede, parem non ulla videbunt 
saecula, nec rerum laudatrix magna suarum 
aetas prima tulit. Visa tangere iuventa ; 
ardebis, mihi crede, senex ; me forsitan illac 
coniugis infaustae vestigia cara sequentem 
tardius excipies. Veniam, nec tempore multo 
hic mihi carcer erit. Proh ! Si prohibemur adire 
corporeosque iterum ius est remeare sub artus, 
occidimus. Tu parce, senex, atque arbiter aequus 
igne pari flagrans iuvenilibus annue flammis. 
Cerbere, si potuit vates Rhodopeius iram 
frangere voce lyrae, facies nunc coniugis ista 
quid poterit conspecta tibi conspectaque regi 
Tartareo ? Vereor, ne nostros captus amores 
tentet, et annosae redeas, Proserpina, matri. 
Somnia sunt quae fingis amans, et falleris amens. 
Massinissa, diu felix, si rata fuissent 
munera Fortunae modo ! Sed, maestissime regum, 
pone modum lacrimis metamque impone querelis. 
Dulce meum decus, atque animae pars altera nostrae, 
o breve solamen, longus dolor, inclita coniunx, 
ibis ad Elysias directo tramite valles, 
et mihi morte tua gemitum lacrimasque relinques. 
Sed sequar ; haec miseri superant solatia morbi." 
Obticuit, subiitque sopor ; tum fessa parumper 
membra quies sensim subrepens tarda fefellit : 
multa sed in somnis questus, caelumque chaosque 
fortunamque feram incusans hominesque deosque. 
Ecce parum fausto finem positurus amori 
Phoebus ab Oceano radians surgebat Eoo. 
Concrepuere tubae ; surgit tremefactus, et iras 
suscitat, ac quaestu se saepe revolvit eodem. 
Postquam castra videt fremitu testantia motum, 
et metuit mandata ducis, vimque affore credit, 
si neget, horrendum dictu et miserabile sumit 
consilium, quod tristis amor dabat : aurea fido 
pocula dat servo, custodia dira veneni 
credita cui fuerat. Rex haec undantia summo 
ac superinfusa cernens spumantia morte : 
"Vade" ait "et miserae mea tristia munera perfer 
reginae, strictosque deos absolve fidemque. 
Me promissorum memorem sciat illa : secundum 
impleo. Sunt superi testes, erat altera longe 
conditio mihi grata magis, tentataque frustra 
est via, si qua foret, per quam regina maneret 
coniugio contenta meo. Romanus ab alto 
dux vetat : huic nostri, sic dii statuere, potestas 
fortunaque iubente data est. Sibi consulat ergo 
cogitet unde ruens quo sit prostrata ; quis illam 
exitus excipiat viduatam nomine nostri ; 
insuper et primi reverentia quanta mariti, 
quanta patris virtus : titulisque et sanguine dignum 
consilium paret ipsa sibi. Quod possumus unum, 
instrumenta fugae libertatisque paramus." 
Haec ait, atque oculos lacrimis avertit onustos. 
Nuntius accelerans reginae ad limine pulsat 
munera dira ferens. Pannis anus obsita et annis 
prosilit, atque habitum conspectaque pocula narrat. 
Substitit attonitae similis similisque paventi ; 
nec remorata diu, positoque instincta pavore : 
"Ingrediatur" ait. Stat terrae lumina fixus 
et peragit commissa tremens ; intercipit illa : 
"Suscipio mandata libens, nec dona recuso 
regia, si maius nihil est, quod mittere dulcis 
posset amans : certe melius moriebar, in ipso 
funere ni demens nupsissem - numina testor 
conscia - , non aliquid quoniam de coniuge caro 
sit nisi dulce mihi ; sed sidera promptius alta, 
terrenis ut eram vinclis exuta, petebam. 
Hoc refer extremum, et mortis mihi testis adesto. 
At vos, caelicolae, et qui maria ampla tenetis, 
quique locum mundi medium Stygiasque tenebras, 
quas adeo, licet ante diem, si iusta precandi 
materia est, praestate pias his quaestibus aures ; 
audiat et caelum et pelagus tellusque profunda. 
En morior ; mortisque magis me causa dolere, 
quam mors ipsa facit. Quid enim commercia tangunt 
nostra duces Latios ? En quanta superbia genti ! 
Non satis est hostem regnis spoliasse paternis : 
libertate animos spoliant, et rite coactis 
coniugiis sanctoque audent irrumpere amori 
ac pactos laniare toros, victoria postquam 
Romano stat certa duci, nec flectere quisquam 
fata potest eterna Iovis : sint ultima vitae 
tristia, et eximiis sua Roma ingrata tropaeis, 
exul ut a patria deserto in rure senescat 
solus et a fidis longe semotus amicis ; 
nec videat sibi dulce aliquid, qui dulcia nobis 
omnia praeripuit ; tum cari iniuria fratris 
exagitet, doleatque suos non aequa ferentes ; 
filius extremos inglorius aggravet annos. 
Indigno tandem atque inopi claudare sepulcro, 
iratusque tibi et patriae moriare relictae, 
Scipio, et infames saxis inscribe querelas. 
Tu quoque finitimo semper quatiare tumultu, 
si secum posthac, coniunx carissime, firmum 
foedus habes : videas abeuntes funere natos 
intempestivo, et foedatos cede nepotes 
alterna. Veniens illa de gente cruentus 
rusticus insultet generi per vulnera vestro, 
et trahat ante rudem vinctos per moenia currum, 
ornet et ex vobis proprios tua Roma triumphos ! " 
Dixerat : ac circum gemitum lacrimasque videres 
adstantesque fero attonitos intendere fini. 
Illa manu pateramque tenens et lumina caelo 
attollens : "Sol alme" inquit "Superique, valete ; 
Massinissa, vale, nostri memor." Inde malignum 
ceu sitiens haurit non mota fronte venenum, 
Tartareasque petit violentus spiritus umbras. 
Nulla magis Stygios mirantum obsessa corona 
umbra lacus subiit, postquam divisa triformis 
partibus haud aequis stetit ingens machina mundi. 
Obtuitu attonito stabant horrentia circum 
agmina Poenarum sparsoque rigentia villo 
Eumenidum tacitis inhiabant rictibus ora. 
Regia vis oculis inerat, pallorque verendus 
et vetus egregia maiestas fronte manebat. 
Indignata tamen superis irataque morti 
ibat et exiguo defigens lumina flexu. 
Iudicis inferni postquam ad praetoria ventum est, 
"Iniecit sibi saeva manum" canentia Minos 
ora movens dixit ; "sit carcere clausa secundo, 
quem sontes habitant animae, quibus ultima vitae 
cura fuit neglecta suae." Rhadamanthus acerbo 
iudicio firmabat idem. Iam prendere maestam 
ceperat immanis lictor. Tunc maximus alte 
Aeacus exclamat - siluerunt turbida late 
Tartara ; trans Stygiam vox est audita paludem - : 
mortis amor causa est, lucemque coacta reliquit. 
Tertia claustra sibi sunt, legibus abdita nostris : 
huc eat, immerita neve haec iniuria nostra 
accedat nunc voce recens : satis aspera vitae 
mansit apud superos fortuna et mortis acerbae." 
Assensere pari circum clamore faventes 
umbrarum populi et nigri liventia regni 
concilia. Haud aliter quam cum sententia captum 
turpibus addixit laqueis crucibusque vel igni, 
mens bona, quae non supplicio, sed sorte movetur 
infami, trepidat ; tum, si generosior illi 
conditio mortis subito detur, altera frontis 
effigies vultusque alius formatur et extra 
pectoris apparent lacrimis nova gaudia fusis ; 
laetior ipsa quidem positaque decentior ira 
optatos visura locos regina modestis 
passibus ingreditur, iuvenum cui cingit utrumque 
turba latus, veteris repetens quasi somnia vitae. 
Haud procul a ripa Lethaei fluminis illa, 
quae capit expositos inamoenaque mittit in antra, 
planities obscura iacet, quae collibus atris 
cingitur. Hic latis aeterna silentia campis 
mirteaque umbriferos vetus ambit silva recessus. 
Non hic armorum strepitus studiumve frementum 
cornipedum, non cura canum pecudumque boumque, 
sed labor et lacrimae et longo suspiria tractu, 
et macies odiumque sui, pallorque ruborque 
et malesuadus amor, scelus, ira, fidesque dolique, 
furtaque blanditiis immixta, iocusque dolorque, 
et risus brevis et ficto periuria vultu 
crebraque sub raris habitant mendacia veris. 
Illa per angustas fauces ingressa, sub ipso 
limine claustrorum laqueo sua colla prementem 
cernit Iphim et nimio consumptam Byblida luctu. 
At procul ingenti latitabat Myrrha pudore 
frondibus ora tegens. Iterum spoliator Averni 
Orpheus Eurydicen. Frustra revocare parabat. 
Maximus extremo nemorum vagus ibat Achilles 
pallidaque immiti signabat gramina passu. 
Adversa regione Paris ceu nota timeret 
arma hostis gressu tacito properabat. At illum 
tristior Oenone a tergo et lacrimosa vocabat ; 
ipse alio tendebat iter. Tum regia virgo 
et mundo matrona nocens, tot causa dolorum, 
Turnus et ipse dolens rapta de coniuge campis 
errabant ; mediaque duos in valle videres 
solivagos lateri haerentes alternaque collo 
bracchia tendentes. "Heu felicissima Thisbe ! " 
Suspirans inquit ; placuit servatus Averno 
dulcis amor : tantum nullis inviderat umbris ; 
nusquam adeo cari meminit deserta mariti. 
Nequicquam ; namque ille, senex moriturus et annis 
lassandus vitae venturus ad ultima, longae est, 
heroumque greges diversaque claustra tenebit." 
Postquam fama ferae volitans praenuntia mortis 
in vulgus effusa ruit, tunc una per omnes 
it pietas : totae lacrimis maduere cohortes. 
Hunc sors reginae, movet hunc iniuria regis, 
qui scelera accumulans maiori crimine crimen 
diluit ; hunc ingens duro constantia leto 
feminea et nulli non admiranda virorum. 
Scipio permetuens iuvenis ne forsitan ardens, 
nunc etiam gemini sceleris sibi conscius, in se 
consulat asperius quicquam, pro tempore blandis 
mitigat alloquiis castigatumque modeste 
temperat et curis cupit exonerare malignis. 
Proxima sic dubii medicus discrimina morbi 
agnoscens, aegrum placido sermone moratur 
ac monet et proprii immemorem velit esse pericli. 
Altera nox fessum curis vigilemque sopore 
reddidit aurorae. Iam Lucifer astra premebat, 
candida iamque dies pelago veniebat ab Indo ; 
iam volucrum dulces ullo sine fine querelae 
audiri et nocturna silentia rumpere Procne. 
Surgit et effusas iusso praecone catervas 
congregat ac medio sublimis ab agmine fatur : 
"Romani proceres felicia castra secuti, 
victores, quos Hesperiae tot pressa per annos 
terra tulit, quos innumeris nunc Africa sentit 
cladibus, extremis iam iam sensura ruinis, 
intentas adhibete aures et corda precanti 
prona duci. Me vera quidem et comperta profari, 
testis ab excelso prospectans Iupiter esto. 
Gloria tam longi numquam mihi vana laboris 
causa nec imperii fuerit damnosa libido, 
sed patriae praegrandis amor, qui nostra vadosis 
Syrtibus Oceanoque alternat castra frementi : 
Hoc duce Riphaeas nudus transire per Alpes 
non verear, gelidum cum bruma reduxerit annum, 
estivi medio armatus nec in ore Leonis 
Aethiopum penetrare latus sitientiaque arva. 
Nam mihi vel dubii certa est victoria Martis, 
vel mors laeta quidem ; patriae mea vita salusque, 
non mihi debetur : pia debita perdere solvens 
nil videor. Nunc ista tamen quo tendere pergant 
expediam brevibus. Vos me per cuncta secuti 
aspera, supremo mentes aptate labori. 
Finis adest summumque decus. Mihi moenia circum 
cingere propositum et saevae Carthaginis urbem. 
Aut redit is cui cuncta uni sua vulnera servat 
perfida gens nostrae tantum adversata saluti : 
tum Latio interrupta quies nobisque perennis 
fama venit belli fato quaerenda supremi. 
Aut manet et victum cunctatio sola fatetur, 
indefensa mihi, tellus, dabis impia dignum 
supplicium : caesos purgabis sanguine cives. 
Rurane barbaricis pedibus calcanda fuerunt 
Italiae : nobis animos tam iusta negabit 
ultio ? Quin etiam, quod vel meminisse molestum est, 
moenia nostrae urbis Capitoliaque alta minaci 
comminus ille fremens vix lumine viderit uno : 
nos muros spectare suos quae causa vetabit ? 
Non mihi si campis veniat Mars ille secundus 
Poenorum armatus Stygiaque reversus ab unda, 
quattuor atque truces quos pavit in arma leones 
alterno cingant latus ordine, pectora contra 
ferre reformidem : sic me spectata, Quirites, 
vestra monet virtus. At nunc pater inclitus umbris 
occubat infernis, natorumque omnis ad unum 
turba redit : Latius iugulos sic ensis in illos 
fulminat. Iste autem per saecula cunca superstes 
quid nisi serus honos et nostrae gloria dextrae est ? 
Sit vixisse diu finis sibi fructus honesti ! 
Hac tandem feriere manu, licet aspera iactes 
proelia et adversa Romanos cuspide fixos. 
Gloria prima tamen mortis tibi cognitus auctor 
Scipio, et in tumuli scribendum hoc marmore nomen. 
Nunc agite, egregiis animos aptate triumphis, 
ultores patriae. Tuque, o decor, inclite, regum, 
Massinissa, ingens, - quem nec turbata fatigent 
aequora, nec toto descendens Iupiter igne, 
non ferus infesto concurrens numine Mavors - , 
accede et nostris animum sermonibus offer. 
Magna tibi hoc bello virtus, multusque deorum 
est favor, agnosco : nunc urbis munera nostrae, 
munera pro meritis, fateor, tibi parva, sed arram 
maiorum, mihi crede, damus. Viden ecce frementem 
cornipedem laetum phaleris auroque superbum ? 
Nescit ut esse loco ! Fulgentes respice currus. 
Cetera quin etiam quae circumferre triumphis 
Romani statuere duces : ut iaspide crebra 
texta corona micat ! Rutilo riget integer auro 
en crater : quantoque manum gravis implicat orbe ! 
En habitus, sacra quo nil conspectius urbe 
noveris. Ipse animis pridem Romana quid esset 
virtus, mortales inter, te nosse fateris : 
quod nescire potes, nulli tam clara solemus 
externo praestare viro ; tibi nostra sed uni 
arma habitum titulos nomenque decusque libenti 
mente damus, te participem sociumque licebit 
esse triumphorum, nobis quos nostra pararit 
fortuna. In medio sedes tibi certa Senatu 
semper erit nostro ; civis monimenta tenebis 
omnia Romulei ; stabilem sociumque et amicum 
teque salutamus regem. Tum tu, optime Laeli, 
hanc auro gemmisque gravem gestare coronam 
dignus habe, captosque trahens primumque Syphacem 
maturabis iter. Pelago stat classis aperto 
et placidum spirante fretum substernitur Austro. 
At vos, o socii certaminis atque laborum, 
emeritas laudes et praemia digna feretis, 
cum nos laurigero Capitolia celsa prementes 
laeta videns curru, cum circumfusa faventum 
milia, victorum plausum fremitumque iocosque 
maxima septeno spectabit vertice Roma. 
Quem mihi fata diem numquam mentita propinquum 
promittunt." Sic fatus erat. Iamque undique magnus 
consurgens laetusque fremor pulsabat Olympum. 
Ante omnes meritas grates expendere certant 
rex Laeliusque duci. Spesque ingens addita regi 
abstulit antiquas aliamque in viscera curam 
intulit, ut regni posset protendere fines 
pauperis, hostilesque suis adiungere terras ; 
quod sperare quidem sors illius atque potentis 
Scipiadae promissa dabant. Ceu retibus auceps 
aspiciens volucrem subito discedere parvam 
conqueritur, movet exigui spes perdita lucri, 
maior inopina mox et generosior ales 
parte poli tensis si forsitan advolet alis, 
erigitur recipitque animos, spesque ampla futuri 
praeteriti meminisse vetat ; sic prima secundae 
cura parum solido sub pectore cessit amantis. 
Victor amoris amorque libidine victa libido est. 
Proxima nox alia transivit imagine somni : 
non habitus, non incessus, non vultus amicae 
ante oculos, non vox iterum exaudita gementis ; 
at solium atque urbes, at fortibus oppida muris 
fluminaque et montes lati confinia regni. 
Iam rubicunda vagos Eoo litore currus 
aptabat ventura dies, Auroraque noctis 
candida pellebat tenebras, cum buccina classem 
excitat et vento tenduntur vela secundo. 
Litore iam toto stabat Romana iuventus 
digressu visura suos. Hic verba parenti, 
hic fratri perferre iubet, iubet ille sorori 
hic sociis, multumque rogat : confusus in altum 
clamor it et variae resonant per inania voces. 
Laelius in medio conspectus amica salutat 
aequora ; tum ducibus commendat carbasa ventis, 
atque alacres laeto respondent murmure nautae. 
At maestus mediaque Syphax de puppe reflectens 
lumina supremum patriam visura locosque 
in quibus altus erat, tacitus lacrimosa movebat. 
Postquam claustra dolor vocisque repagula fervens 
evicit, talem diffudit ad astra querelam : 
"Heu tellus adversa deis, heu sidere tristi 
pressa diu tellus ! Quam nostris attulit arvis 
femina Sidonio fugiens a litore pestem ! 
Pectoribus nostris animos quos intulit illa 
exul inops mulier metuens atque icta recenti 
vulnere ! Nempe avidos bellorum et sanguinis atri. 
Tutius ut fuerat regnum tenuisse vetustum 
et pacem servasse suam ! Lato aequore gentes 
discrevit natura duas adversaque fixit 
litora ; nos mortem mediis quaesivimus undis. 
Quid visum est nostris elementa irrumpere damnis 
et vento pelagoque manus inferre tumenti ? 
Sat nostro praecisa nocens a corpore tellus 
Hispana et calidis fumans Trinacria venis, 
quid mihi nunc vobisque fuit ? Sardinia flatu 
pessima pestifero melius latuisse marinis 
aeternum potuisset aquis, quo signa furentes 
pertulimus. Puduit spatio requiescere tanto. 
Hei mihi, non alias sic te, pulcherrima, cernam, 
Africa, nec patrii tangent haec lumina colles. 
Litus ad invisum ferimur. Locus ille sepulcri. 
Quis putet ? Extremis genitum sub finibus orbis 
Itala terra teget. Mediis at vita procellis 
irrequieta fuit : sic tristes litia Parcae 
distribuere mihi, sic dii statuere superni. 
Hi tibi, qui vires animumque dedere superbum 
omnia miscentem, meritas dent solvere poenas, 
Hannibal, ingentis quoniam mihi causa ruinae es 
et patriae natus miserae tu causa supremi 
prima mali. Patrias utinam iuratus ad aras 
fulmine flagrasses merito ! Proh Iupiter, ille, 
ille tibi feriendus erat. Nam vindice flamma 
quid iuvat innocuas quercus et saxa ferire ? 
Heu puer infelix patriae cunctisque tibique ! 
Tuque deis invise parens, qui dira tulisti 
semina bellorum, natis caruisse nefandis 
quanto erat utilius ! Genitor sed tristis ad umbras 
ivisti, tantos vetitus spectare furores. 
Non licuit cupido mundi satiare cruore 
lumina, non gladios ; at post scelerata propago 
hunc fudit, saevo inferias missura parenti. 
Tu certe iam digna luis. Sed, pessime rerum, 
quas poenas mihi, nate, dabis, qui stagna lacusque, 
qui freta, qui fluvios, qui terras sanguine turpas ! 
Forte ego praemoriar, tua nec sinar ultima praesens 
cernere supplicia : at Manes penetrare videbo 
agmine caesorum et Furiarum turbine saeptum. 
At, coniunx infida, virum quae linquere frustra 
niteris et nostris insultas cladibus, imos 
ad Manes invita praeis, solamque videre 
te potero et vultus iterum spectare pudendos. 
Litore nam patrio, nisi me mea lumina fallunt, 
immemor ille tui turpissimus errat adulter." 
Dixit et in gremium lacrimantia condidit ora. 
Illum non scopuli, non horrifer Eurus ab antro 
terruit Aeolio, non monstra vagantia ponto, 
devotum mortisque avidum, gelidumque cadaver 
litoribus Libycis transverso turbine reddi 
optantem tacite, tempestatesque vocantem. 
Invidus haud aliter tenuis regnator agelli, 
annua cui messis periit spes, optat iniquum 
ver aliis imbresque feros et grandine mixtos 
arboribus frugibusque graves incumbere ventos. 
Interea Scipio curarum parte levatus 
carpit iter tumulumque habili munimine cingit, 
quem Tyneta vocant, turresque ibi suggerit altas, 
moenia praecipiti circumdans lignea vallo. 
Iamque in conspectu Carthaginis ampla repente 
castra locat : late fugientibus arva colonis 
vastantur ; trepidant subita formidine cives 
obsessi : solamque viam superesse salutis 
absentem revocare ducem clamore fatentur. 
Legatos igitur raptim, qui publica fando 
fata ferant, mittunt, revocentque ad proelia tandem 
ultima et extremos patriae sub morte dolores ; 
ast alii in Ligurum vallem properante iubentur 
classe vehi atque illis Magonem avertere terris : 
ni redeant, patriae summas instare ruinas. 
Ille quidem, quamvis animum gravis ira cruentum 
angeret, adverso quoniam tamen aspera Marte 
vulnera passus erat, metuens inimica supremis 
arma malis, statuit patriae parere vocanti. 
Interea, blandis traherent qui tempora verbis, 
ter denos oratores in castra senatu 
Poenorum ex omni lectos ac ficta loquentes 
Romano misere duci : quorum unus ab alto 
pectore suspirans, lacrimis sic incipit ortis : 
"Summe ducum, cui cuncta parem per saecula nullum 
mundus habet prima numerans ab origine retro, 
visceribus patriis quae publica vulnera saevae 
paucorum fecere manus rabiesque nocentum, 
aspice placatus tandem et miserere, precamur. 
Afflictis liceat per te sperare salutem, 
quam cives rapuere feri. Si parcere pulchra est 
ultio, si imperium nobis auxisse receptis 
Romanum, quam tantam urbem extinxisse repulsis 
utilius, si victores meminisse vetustae 
prestat amicitiae, quam vos praesentia tantum 
atque iras pensare novas, ignoscite victis, 
parcite supplicibus, rebus succurrite nostris. 
Occidimus : praestate manus, hostemque iacentem 
erigite, et nostro sic insultate pudori : 
optima vincendi species, quando hostis amicus 
fit meritis. Sed praetereo speciosa profari, 
nomen amicitiae quoniam fortuna silere 
nostra iubet ; satis est miseros optasse salutem 
et veniam petiisse reos. Per sacra Tonantis, 
per vestros, Romane, deos, ignosce paratis 
supplicium poenamque peti. Non nostra negarim 
crimina ; sed verum liceat, dux sancte, fateri 
te coram : nostro violentus praefuit auctor 
Hannibal errori nostrasque cupidine summi 
imperii pavit furias, et velle coegit 
quod sero nunc nolle dolet. Verum ille necesse est 
ut pereat scelerumque ruat cum pondere tandem. 
Sic illum sua fata vocant : tu nostra benignus 
respice. Si civem crudelem sensimus hostem, 
Tu civis pius esse velis, qui diceris hostis." 
Dixit et ante pedes iacuit victoris. At ille 
erigit et vultu respondet pauca severo : 
"Non pacis tractator ego, sed victor et ultor 
sum scelerum Libycas, memini, transmissus in oras 
quam mihi spem fortuna ferat, victoria quam sit 
prona mihi notum est. Sed me tamen ultima vestri 
fata movent : animum nequeo posuisse benignum. 
Mundus ut agnoscat sic nos pia bella movere, 
ut nostro sit pacis amor sub pectore semper, 
parcimus indignis. Has pacis figite leges 
mentibus, et servare fidem condiscite tantis 
cladibus edocti, superosque et sancta vereri 
foedera. Bis denas non ultra litore naves 
in patrios servate usus ; non bella movendi 
ius vobis populi iniussu ; sint proelia nostri 
arbitrii ; vestro tellus Hispana subesse 
desinat imperio, vestrisve quiescat ab armis. 
Insula nulla, freto quod nos inter iacet et vos, 
non, procul a Libyco, vivat sibi libera, Marte ; 
vincula captivis turpesque auferte catenas 
victorum pedibus ; stet vobis transfuga nullus, 
nullus in Italia Poenorum exercitus ultra 
permaneat, vestrosque duces remeare iubete. 
Sique trium spatio pax, consultando dierum 
quos damus, accepta est, legatos mittite Romam : 
sanciat hanc Populus pacem iubeatque Senatus. 
Si minus, at saltem paucis siluisse diebus, 
tres liceat noctes per me duxisse quietas." 
Dixit. Ad haec Cereris pro tot legionibus addit 
ingentes cumulos atque aeris grande tributum. 
Illi autem, veluti pacis iam nulla molesta 
conditio foret ac fractis spes nulla sub armis, 
omnia suscipiunt laeti populoque reportant ; 
isque fremens ficto confirmat pectore pacem. 
Haud secus ancipiti periurus navita mortem 
tempestate timens, ubi iam spes nulla relicta est, 
vota deis cumulat pelagi tremulaque tumentem 
Neptunum ter voce ciet Thetidisque marinae 
numen et iratum compellat Nerea ponto : 
dona dabit templis, omnem feret ille laborem. 
Si redeat tranquilla dies portusque videri 
comminus incipiat, sensim mens perfida tuto 
atque inconsulti subeant oblivia voti. 
Sic stimulante metu deludunt tempora Poeni 
pollicitis, redeat donec ferus Hannibal absens. 
Illum tunc vario curarum turbine fessum 
ultimus Italiae Bruttiorum in monte tenebat 
angulus et ludos fortunae et monstra notantem. 
Hunc adeunt iussi, fandique peritior unus 
sic ait : "O Libyci decus et spes ultima mundi, 
o patriae iam sola salus, miserere tuorum, 
quos fera terribili vexat fortuna tumultu. 
Prospice pendentem mutata fronte ruinam. 
Fatorum...  
Iam tua suppositis arderent moenia flammis, 
ni procul absentis prodesset civibus ingens 
fama tui : vereorque, miser ! Ne dum aequore lato 
huc ferimur, patriis errent incendia tectis. 
Namque sub extremum subitosque minantia casus 
liquimus. Imperio atque urbi succurre trementi, 
quae revocat fidumque sibi trans aequora nomen 
invocat ore pio. Tu vel te redde precanti, 
vel causam te, te nostrae fateare ruinae. 
Iamque tuus Libycis, nisi me praesagia fallunt, 
litoribus reducem frater super aequora classem 
alligat. At frustra fratrum modo turba paterque 
Martius aethereas rediens invictus ad auras 
auxilium ferat afflictis. Non ira deorum 
tam levis, aut tali nent stamina pollice durae 
Parcarum nunc nostra manus. Tibi credita soli 
vita salus decus et miseri sunt omnia regni." 
Dixit et invictae lacrimans dedit oscula dextrae. 
Ille perorantem querulo cum murmure semper 
audierat frendensque manus compresserat et se 
torserat, haud aliter quam carmina noxia serpens 
et magicum murmur cursumque vetantia verba 
quando audit, rauco violentus sibilat ore 
et sese in nodos sinuoso corpore versat. 
Saepe manu frontem percusserat udaque caelo 
saepe supercilia extulerat, saepe agmina, rerum 
conscia tam multarum, oculo conspexerat atro. 
Tandem maestus ait : "Fatum Carthaginis olim 
agnovi generisque mei, fraternaque cervix 
admonuit quid saeva mihi fortuna parasset. 
Nunc tamen ante oculos iam fata novissima nostrae 
Urbis et obscenas videor spectare ruinas. 
Heu mihi, Carthago, dulcis Carthago ! Quis et te 
et me et tot nostros Latia de gente triumphos 
perdidit ? At tacite multos iam sensimus hostes. 
Nam revocare fuit, quotiens stipendia mitti 
est vetitum, bello exhaustas quotiensque cohortes 
impleri. Ast odium nunc eminet, atque in aperto 
res agitur : retrahunt, et me parere recesse est. 
Parebo invitus. Sibi non hinc arroget hostis 
externus. Non me, totiens pessundata, vincis, 
Roma, nec Ausonio conspirans robore tellus. 
Me cives vicere mei, Latioque meorum 
invidia atque dolus pellunt, non Martia virtus : 
nec modo inhonestae poterit tam maximus ille 
insultare fugae Scipio, quam perfidus Hanno 
consiliumque secuta suum plebs caeca senatus. 
Ille meas invisus opes famamque domumque 
vertere non aliter poterat quam publica nostris 
damna simul miscens : populi me mole ruentis 
opprimet atque una convolvet cuncta ruina, 
hostis Poenorum et Romani sanguinis ultor." 
Talia fervebat rabidus nimioque dolore 
insanus, ceu laesus aper, cui spumea mento 
faex riget et duro horrentes stant pectore saetae. 
Italiae procul extremo sedet, inclita quondam, 
urbs Croto : pauper claro cognomine portus, 
matutina videns redeuntis lumina Phoebi. 
Picturis hic egregiis ditissima templa 
Iunonis fuerant, Graia quae nobilis arte 
Zeuxis adornarat, nimia dederatque per orbem 
religione coli. Nitidas hinc quinque severae 
stabat imago deae nudasque imitata puellas 
et formae decerptus honos, quam corpore in ullo 
se reperire simul quia desperaverat auctor, 
abstulit a multis speciemque redegit in unam. 
Hoc instructa fugae iam pridem atque abdita portu 
Punica classis erat, quoniam variantia fata 
militiae tantus fortunarumque magister 
viderat ante diu steteratque paratus ad omnes 
eventus. Igitur raptis legionibus huc se 
contulit iratus mundo superisque sibique ; 
Italico nec adhuc mens exsatiata cruore 
saeva viri ad manes suprema piacula mittit. 
Heu miseranda acies miserorum et magna virorum, 
quo tua te fortuna tulit ! Formidine postquam 
frustra animos tentasse videt, si castra cruenta 
forte sequi et profugam vellent conscendere classem, 
saevus inhumana confestim excanduit ira 
longaevamque senum, teneram iuvenumque catervam, 
tale nihil veritam, nudam fragilemque et inermem, 
quae pellente metu tutis successerat aris, 
obtruncat : calido complentur sanguine templa, 
et fremitu tectum omne sonat. Sic ille profanus 
commaculatque sacros postes iurandaque Poenis 
Iunonis simulacra suae vultusque deorum 
terrificos : gemitu ingenti domus ampla remugit. 
Haec sacra contentus diis persolvisse marinis, 
dux ferus et caeli contemptor maximus alti, 
conscendit puppim victor funemque cruentum 
solvit et Italiae flens dulcia deserit arva. 
Quam tacitus lacrimansque retro multumque diuque 
prospiciens pelago ex alto quatiensque minantis 
more caput frontemque plicis maioribus implens, 
murmure terribili sic tandem turbidus inquit : 
"Italia, Italia, et rerum caput, aspera Roma, 
quaenam vos nostris facilis fortuna repente 
faucibus eripuit ? Tu quisquis es ille, deorum 
Maxime, et in nostros nimis importune labores, 
quid mihi parta diu momento temporis aufers ? 
Iupiter, Ausonii defensor perfide mundi, 
quis tibi nostra dedit tot clara decora sub uno 
vertere posse die ? Cur non Cannensia mecum 
proelia tentabas, si tanta libido nocendi est ? 
Venisses utinam mediis tunc obvius armis 
armassetque suo se fulmine dextra Tonantis : 
Mulciber, Aetnaea calibem fornace recoctum 
cuspide densasses in vulnera nostra trisulca : 
hinc succincta Iovi clipeum sua nata dedisset, 
Palladiaque pater texisset Gorgone pectus 
atque utrumque latus stipassent vana deorum 
numina ; torsisses medio, Mars, pulvere currum : 
mortibus ipse gravem vacuasses, Phoebe, pharetram, 
monstrificumque gerens adversa per agmina robur 
Alcides genitorem arvis tutasset in illis ! 
Vicisset fortuna deos ibi nostra Iovemque. 
O mihi care comes, consultor fide Bomilcar, 
Cannensi cur sancta die tua lussa reliqui ? 
Cur mihi non armis durato interque labores 
tantum animi fuerit quantum iuvenilibus annis 
Scipiade fuit indomito, qui morte sub ipsa 
audeat Italiae nostros invadere muros ? 
Victor ego extimui victas perrumpere portas. 
Quis vetuit Romam raptim petiisse cruento 
agmine ? Quis pactam potuit mihi tollere cenam ? 
Iupiter ipse dolis, non vi, qui nostra futuri 
pectora caeca tulit : quod si tunc ista remota 
tempora fatorum licuisset cernere nube, 
non quicquid caelo et pelago terraeque deorum est, 
non genus omne hominum nostros avertere cursus 
hinc poterat. Spes nostra quidem et fiducia tanta 
murus, Roma, fuit tibi nunc : discrimine in illo 
nil acies, nil arma tibi, nil moenia, nil arx, 
sed nostrae valuere morae. Proh sanguine quanto 
undassent maria et Tyrrheni litoris aestus ! 
Quot, Tiberis, rutilo trusisses gurgite in altum 
corpora ! Quot currus, quot nobilis arma senatus 
aurea, quot flammis ultricibus obruta tecta 
spectassem vulgique una sub strage cadentis 
milia quot, specula longe metuendus ab alta ! 
Quas voces, quos accentus, quae murmura plebis 
auribus audissem lyrici mihi carminis instar ! 
Nec tamen armorum, coepti nec paenitet : urbis 
moenia conspexi armatus latebrisque coegi 
tot claros latitare duces. Iam nempe notare 
fulminibus nimbisque tuam tunc, Iupiter, iram, 
si mens sana foret, poteram. Quid mixta colore 
flumina sanguineo referam, tempusque sub unum 
Ticinumque vadis tepidum Trebiamque rubentem, 
montibus adversis genitos tractuque viarum 
coniunctos, testes nostrarum in saecula rerum, 
quos Padus Adriacum descendens traxit in aequor ? 
Quid Trasimeni memorem sub gurgite lascas ? 
Sanguine pinguescunt Italo. Satis ampla relatu 
gessimus : Ausoniis annalibus Hannibal ingens 
nomen erit, Latiis numquam delebile fastis 
Hannibal. Exiguo restabat summa labore 
fama ; sed invidit patriae dux maximus Hanno ; 
invidere dei sontes." Sic tristis abibat 
Hannibal et quarto linquebat litora lustro, 
Italiae possessa gemens ; nec tristior unquam 
vel patriam quisquam vel dulces liquit amicos, 
quam patriam petit ille suam : sibi nempe videri 
exul, ab hostili iussus regione reverti. 
Maestior has inter curas serasque querelas 
subtrahitur sensim terris. Iamque aequore currus 
Phoebus anhelantes radians condebat Hibero. 
Inde viae spatium noxque addita litoris omnem 
abstulit aspectum. Tum dux concussa quieti 
membra dedit dubiae ; certamque obversus ad Arthon 
classis agens curas et sidera nota magister, 
solicitat nautas quibus est custodia puppis 
magnetis ferrique vias spectare sequacis 
et simul insomnem studio traducere noctem. 
Litora classifragis linquunt famosa procellis 
atque altum tenuisse iuvat. Tum lintea prosper 
fert Aquilo et flatu pellit distenta secundo. 
Vix dum pulchra dies pelago surgebat et astra 
undique vicinum fugiebant languida solem, 
cum dextra Italicae transmisso pollice plantae, 
hic ubi rauca vetant iterum concurrere colles 
aequora disiectos, procul exaudita pavorem 
Scylla rapax nautis atque irrequieta Charybdis 
incutit ancipitem. Sed conscia turba pericli 
laeva secant maria et Phoebi flectuntur ad ortus. 
Iam prope conspicitur fumosi verticis Aetna 
sulfureis innixa vadis olimque Cyclopum 
terra ferax, at nunc trucibus domus apta tyrannis. 
Iam Syracusanus famoso litore portus 
apparet, sulcantque fretum, quo bella gerentes 
tam longe a patria, Furiis urgentibus, olim 
Argolicae periere rates. Dux ipse coactus, 
moenia prospectans casum testata recentem, 
Marcelli meminisse sui, cui victa triumphum 
illa dedere, prius diro quam proditus astu 
oppeteret. Surgunt longe convexa Pachyni. 
Quae dum pulsa legit ventis et remige classis, 
solque diesque ruunt ; verum - sic fata iubebant -  
nocte secant fluctus medios ac litora linquunt 
Trinacriae pelagique via breviore feruntur. 
Lenta per ambiguam fulgebat Cynthia noctem 
et caecis radiabat aquis. Dux pervigil alta 
puppe sedens medius, casus venturaque versat 
proelia et eventus dubios finemque latentem. 
Talia volventem de circumstantibus unus 
compellat : "Si digna peto, dux maxime, nobis 
exoptate diu, quae stet sententia rerum 
nunc animo tibi, nosse velim : ne sperne precantem. 
Legatus tibi sum patriae transmissus ab ipsa 
atque urbis pars una tuae. Te fessa tuumque 
expectat reditum. Numquid, cum litora tanges 
Punica, confestim patulo confligere campo 
atque manum conferre voles ? An moenia primum 
intrabis, patriae spes erecturus in arma ? 
An alia fortasse via meliora tuenti 
consilia apparent ? Quem nostro fata labori 
impositura modum reris, quemve affore finem ? " 
Ille autem : "Quis certa deus sub turbine tanto 
consilia expediat ? Quis det meliora tenere ? 
Ibimus in patriam, quoniam sic imperat Hanno. 
Forsitan et dulces muros prius ipse subibo 
quam fatum tentare velim, viresque meorum 
spesque animosque prius vultusque habitusque videbo. 
Sin autem mediis iuvenis Romanus in arvis 
occurrat, pugnare mihi sententia fixa est 
atque omnem potius successum sponte subire 
quem deus et fortuna dabunt." Hic turbidus ille 
conticuit. Senior iuxta, cui flectere clavum 
ars erat, annosam tollens ad sidera frontem 
mox freta lata tuens, "Veniam te, Iupiter," inquit 
"Neptunumque patrem atque omnia numina supplex 
deprecor, infandas Libyae prohibete ruinas 
atque omen prohibete malum. Mihi multa videre 
vita dedit longos huc continuata per annos ; 
nunc tremor invadit mentem timidumque senectus 
efficit. Heu quanto stetimus discrimina contra 
hostiles acies tunc, cum Romana paventem 
castra pererrabant Libyam et Carthaginis amplae 
moenia pulsabant. Tum dux erat optimus illis 
Regulus, eximio cui sic fortuna favere 
blanda videbatur, nihil ut sperare liceret 
afflictis. Quantum tandem - stat Bagrada facti 
testis adhuc - quantum frustra serpentis amicae 
sensimus auxilium ! Latiis namque illa sagittis 
obruitur transfixa fera, et sub grandine multa 
telorum compressa perit - vix iugera campi 
quatuor excipiunt immani mole iacentem - . 
Vix tandem tot victa malis fortuna, remoto 
opportuna quidem non dignis mittit ab orbe 
auxilia : ipsa ducem fida Lacedaemone mittit 
Graecia. Magnificos videor mihi cernere vultus 
Xanthippi moresque graves librataque verba, 
te quotiens, Hanibal, video, quotiensque loquentem 
audio. Tu vixdum in lucem tunc editus infans. 
Sed quid cuncta sequor ? Victores vincere nobis 
contigit arte ducis sola, Romanaque castra 
Romanasque acies Romanaque signa ducemque 
fudimus, et nostras subiit dux ipse catenas. 
Hei mihi, quid referam ? Quid me meminisse coegit, 
Hannibal, hoc pelagus ? Namque hic, nisi noctis opace 
indutiis fallor, Xanthippum saeva sub undis, 
et reditum in patriam mentita et perfida classis, 
demersit. Videor corpus spectare natantis 
aequore tam vasto et vix bracchia fessa moventis. 
Dii, quae monstra, boni ! Quae mens ingrata nocentum ! 
Quid volvere sibi ? Solum qui causa salutis 
his fuerat, tali unanimes absumere morte ! 
Remigis implebam partes, illumque cadentem 
et vidi et dolui et praesagia tristia finxi 
ipse mihi. Vereor summum narrare dolorem 
qui sequitur ; sed digna fuit vindicta deorum. 
Hac equidem paucos post annos forte tenebat 
impia classis iter, nec longe a finibus istis 
incidit in classem Latiam : nempe ipse tremendam 
nostrorum stragem, totoque incendia ponto, 
et volitare trabes, et mixta cadavere vivis 
corporibus, circumque atro freta tincta cruore, 
et victas puppes remosque et sparsa per undas 
carbasa, naufragium horrendum, fractosque rudentes, 
vulnera crebra nimis mortesque et in aequore luctum 
confusum, tristesque sonos trepidumque tumultum, 
proelia Tartareis Ereboque simillima vidi. 
Dii mihi non aliter faveant, nisi semper ab undis, 
donec foeda fuit strages, fera bella cientem 
Xanthippum relevare oculos atque ora videbam, 
subdentemque faces ratibus flammasque per aequor 
fundentem, et caelo gladios ac tela pluentem. 
Nec prius ex oculis abiit, quam classis in omne 
dissiluit pelagus, Siculi quod litoris unum 
Sardiniaeque latus mediis disterminat undis. 
Libertas equidem Xanthippo vindice nobis 
tunc periit : tandemque, precor, trux ira quiescat ! 
Molliat ille animos : uni satis ultio tanta 
una sit offensae. Sed nunc antiqua recordor, 
nam locus admonuit, scelus et vindicta quod isto 
contigit in pelago." Sic questus vertitur inde 
ad laevam, medioque retro procul aequore Malta 
ante, sed ad dextram Lilybeia litora fervent, 
occultantque sinu Phrygii monumenta sepulcri. 
Sic longam alterno noctem sermone levabant, 
et veterum memores, iam tunc ventura timebant. 
Anxia tum tenui succumbunt tempora somno, 
et novus Eoo consurgens Eurus ab axe 
lintea complebat facili crepitantia pulsu. 
Laelius haec inter perducto rege revertens 
accelerabat iter ; namque illum cara trahebant 
iussa ducis profugusque hostis, multumque timebat 
ne sine se fortasse dies foret ultima belli 
expectata sibi semper, cum fama repente 
incidit, hostiles pacem veniamque precantes 
affore legatos. Igitur revocante Senatu 
Laelius ipse domum repetit. Sic dulcia carae 
limina cum peteret iuvenis malesanus amicae, 
si pater aut genitrix retrahat, vestigia flectit 
lenta dolens pactamque timens amittere noctem. 
Fulvius expositos Baiano in litore Romam 
perduxit, comitem quem dederat ipse profectis 
Scipio ; sed muros vetitis intrare vetusto 
consilium de more datur. Stat proxima portis 
Bellonae sacrata domus, quo tota Senatus 
turba verenda coit, simul et quos miserat hostis 
conveniunt. Hi multa palam quia falsa citatis 
asservere deis, ira graviore Senatus 
accendere animos ; pacemque et foedus avitum 
poscentes meruere odium : violata negare 
publica pacta quidem, causamque inferre malorum 
Hannibali, cunctosque alios absolvere culpa. 
Coepit ad haec varium murmur ; tum concitus unus 
ex Patribus : "Quoniam pacem petiistis avitam, 
dicite" ait "veteris fuerint quae foedera pacis." 
Omnibus aetatis clipeus fuit : illa vetusta ; 
se iuvenes, neque tot retro meminisse per annos. 
Punica sic patuit fraus et frustrantia tempus 
verba parum latuere Patres. Excedere templo 
iussi, abeunt. In tres scissa est sententia partes, 
principibus quaeque usa suis, quarum una reversis 
consulibus - nam forte aberant - , quae summa potestas, 
responsi servabat onus ; dignumque movebat 
maiestate decus Latia, Liviusque morandi 
autor erat reditus. At contra intacta Metellus 
foedera Romano, fuerat qui causa petendi, 
cuncta referre duci, nosset quique omnia solus. 
Illa sed asperior sententia visa Levini 
optima, quae muris pellendos censuit hostes 
exploratores...  
Sic sine pace retro redeunt, sine foedere raptim 
et sine responso. Custodia litus ad usque 
mittitur Ausoniae, ne quoquam flectere cursum, 
neu fraudis moliri aliquid per Punica possint 
ingenia, atque artes nati exercere paternas. 
Fulvius ipse etiam Laeliusque in castra iubentur 
haec patriae mandata duci non lenta referre : 
pergat qua coepit primordiaque alta sequatur 
fortunamque deosque suos, neu pacis in umbra 
destituat coeptumve sinat lentescere bellum. 
Fecerat interea pacis spes blanda sequestrae 
ut terris securus iter pelagoque viator 
carperet intrepidique errarent aequore nautae. 
Hac spe igitur Romana ingens a litore classis 
arma ferens, homines vacuisque cibaria castris 
solverat et gemino sulcabat caerula cursu. 
Namque alias Calaris puppes Aquilone secundo, 
flatibus adversis alias Lilybaeus onustas 
miserat. Has pelago tempestas corripit alto 
dispergitque vagas scopulisque allidit et undis ; 
pars pelago submersa perit, pars litus iniquum 
victa petit, secura hostis metuensque procellae. 
Omnia tunc poterat celso de vertice Byrsae 
cernere foedifragum et promptum ad periuria vulgus. 
Ergo oritur subitus per moenia lata tumultus 
inque forum coeunt. Pauci quibus esset honesti 
cura fidesque opibus potior potiorque rapinis, 
pactorum et totiens votis precibusque petite 
pacis ab Italia vulgus meminisse iubebant. 
Ast odiis alii caecaque cupidine praedae 
flagrantes raptim arma fremunt interque tumultum, 
ut solet, a multis melior sententia victa est. 
Conscendunt avidi naves. Gisgonius illis 
Hasdrubal eligitur sceleris dux, isque repente 
egreditur portu sparsasque per aequora puppes 
desertasque fuga nautarum invadit : at ille 
fluctibus hinc, illinc inopini fraudibus hostis 
vincuntur facile ; paucas maris abstulit aestus 
demersitque alias ; plures rapuere nefandi 
praedones. Medias Octavius ipse procellas 
dux secuit classis ter denis puppibus, ac se 
remige defesso sub tuto condidit antro 
montis Apollinei vento iactatus et aestu. 
Scipio tam foedae concussus imagine fraudis, 
quamquam animos fortuna dabat virtusque laborum 
contemptrix, nocuam iustis tamen ille querelis 
tres oratores oneratos mittit in urbem. 
Impetus hos vulgi ferus excipit, atraque circum 
tempestas lapidum exoritur : fremit impia turba 
intentatque manus, et ni reverentia summi 
forte magistratus intervenisset, in illo 
iura die humani generis calcata fuissent 
caede truci. Trepidi tandem per iurgia et hostes 
praesidiis fulti exiguis, ad litora pauci 
vix penetrant repetuntque ratem. Iam tuta videri 
puppis ab incursu poterat, iam castra suorum 
cernebant, subito cum tres a litore naves 
erumpunt ex insidiis. Non partibus aequis 
pugna oritur : castris litus Romana relictis 
agmina in extremum coeunt, clamore vel armis 
succursura suis. At quis succursus in armis ? 
Unda vetabat iter. Sed enim conspecta suorum 
signa dabant animos : tandem Romana sagittis 
missilibus vacuata ratis conversa malignae 
subtrahitur pugnae versis ad litora remis ; 
ac nisu valido terris allisa fatiscit 
ipsa quidem, sed vectores tellure petita 
exposuit, cursus et spem frustrata sequentum. 
Sic lupus invento procul a custodibus agno 
irruit et dentes acuit rabiemque famemque ; 
si fuga tunc trepidum rapiat de faucibus hostem, 
insequitur mordetque animis et devorat auras, 
donec ad ignotas caulas et ovilia ventum est ; 
tum retrahit cursum : terret locus ipse canumque 
latratus viridique sedens super aggere pastor. 
Talia dum Poeni peragunt, non leta ferentes 
Romulea revehit legatos missus ab urbe 
Laelius et pavidos Latiis succedere castris 
imperat. Agnovit Scipio, nec terna sub uno 
tempore flagitia aut triplex iniuria mitem 
excussere animum. Legatos namque benigne 
alloquitur : "Quamquam primum sint foedera vobis 
et superum despecta fides, iusque omne quod usquam est, 
non tamen a nobis modo praemia digna feretis 
perfidiae. Veniet fraudes quae vindicet omnes 
una dies. Nil indignum seu moribus in vos 
ipse meis faciam, seu maiestate meorum, 
nec vestram sequar ipse fidem. Discedite tuti, 
mitius armatos inter sub tempore belli 
Romanos habiti, quam nos sub pacis amictu 
vos inter..."  
Viribus ipse animisque ingens in tempore bellum 
fervidus instaurat. Libyae status ipse paventis 
tunc erat ; Italia sed iam dux iussus uterque 
cesserat, et varia quamvis regione profectas 
aequoris, ac patriae fraternas tempore eodem 
adventare acies passim iam fama ferebat. 
Iamque Mago Ianue solvens a litore classem 
alite non fausta pelago se saucius alto 
crediderat, patriam petiturus tramite recto, 
si fortuna sinat. Sensim turgescere colles 
cedriferi - nulli cedens hic saltibus ora -  
incipiunt, raraeque virent per litora palmae. 
Hinc Delphinus adest luco contectus aprico, 
obice qui montis violentos protinus Austros 
reicit, immotaque silens statione quiescit. 
Parte alia sinuosa patent convexa Siestri. 
Hinc solis vineta oculo lustrata benigno 
et Baccho dilecta nimis montemque Rubentem 
et fuga prospectant Cornelia, palmite late 
inclita mellifluo, quibus haud collesque Falernos 
laudatamque licet Meroen cessisse pudebit. 
Tunc, seu pigra situ, nulli seu nota poetae 
illa fuit tellus, iacuit sine carmine sacro, 
Hoc mihi nunc cantanda loco. Sulcantibus aequor 
insula iam Venerique placens a litore portus 
exoritur, contraque sedet fortissimus Eryx 
Ausonius, Siculae retinens cognomina ripae. 
Collibus his ipsam perhibent habitare Minervam 
spernentem patrias olei dulcedine Athenas. 
Exoritur Corvique caput, tumefactaque circum 
dissiliunt maria et saxis fremit unda vadosis : 
cognitus in medio nautis dorsoque nigranti 
arduus assurgit scopulus, cui proxima rupes 
candidior late Phoebo feriente refulget. 
Post in secessu curvo maris ostia Macrae 
cernuntur rapidi stantisque palatia Lunae, 
labitur et placidis frangens mare fluctibus Arnus. 
Hunc supra in ripis sedet urbs pulcerrima Pisae. 
Hanc oculis digitisque notant, propiusque patescunt 
Etruriaeque latus spatioque brevissima Gorgon 
Ilvaque nobilior rigidisque Capraria saxis 
insula ; tum niveo praedives marmore retro 
linquitur ad laevam Gilium, vicinaque contra 
stant iuga de gemino nomen sortita metallo : 
plumbeus hic vertex, illa est Argentea rupes. 
Nec procul Herculei devexo monte recessus 
et Thelamonis opus nautisque infestior aequo 
parvus aquis propriis violenti gurgitis Umbro. 
Dextra sed a tergo ventosi frondea tractus 
Corsica restabat. Iamque hinc Sardinia longae 
tabificos aperit colles, hinc aurea Roma 
inque procelloso Tybridis stant litore fauces. 
Hic postquam medio iuvenis stetit aequore Poenus, 
vulneris increscens dolor et vicinia durae 
mortis agens stimulis ardentibus urget anhelum. 
Ille videns propius supremi temporis horam, 
incipit : "Heu qualis fortunae terminus altae est ! 
Quam laetis mens caeca bonis ! Furor ecce potentum 
praecipiti gaudere loco. Status iste procellis 
subiacet innumeris et finis ad alta levatis 
est ruere. Heu tremulum magnorum culmen honorum, 
spesque hominum fallax et inanis gloria fictis 
illita blanditiis ! Heu vita incerta labori 
dedita perpetuo, semperque heu certa nec umquam 
sat mortis provisa dies ! Heu sortis inique 
natus homo in terris ! Animalia cuncta quiescunt ; 
irrequietus homo, perque omnes anxius annos 
ad mortem festinat iter. Mors, optima rerum, 
tu retegis sola errores, et somnia vitae 
discutis exactae. Video nunc quanta paravi, 
ha miser, in cassum, subii quot sponte labores. 
Quos licuit transire mihi. Moriturus ad astra 
scandere quaerit homo, sed mors docet omnia quo sint 
nostra loco. Latio quid profuit arma potenti, 
quid tectis inferre faces ? Quid foedera mundi 
turbare atque urbes tristi miscere tumultu ? 
Aurea marmoreis quidve alta paratia muris 
erexisse iuvat, postquam sic sidere laevo 
in pelago periturus eram ? Carissime frater, 
quanta paras animis ? Heu fati ignarus acerbi 
ignarusque mei ! " Dixit ; tum liber in auras 
spiritus egreditur, spatiis unde altior aequis 
despiceret Romam simul et Carthaginis urbem, 
ante diem felix abiens, ne summa videret 
excidia et claris quod restat dedecus armis 
fraternosque suosque simul patriaeque dolores. 
Nescius extincti iuvenis ferus Hannibal instans 
bellum animo et varios agitans sub pectore casus, 
fraternam sperabat opem, iamque affore classem 
illius ac dulces cupide sibi fingere vultus, 
fingere colloquia et Latiis quid passus in arvis 
audire et proprios fratri narrare labores, 
inque sibi infestos ulcisci in tempore cives, 
Hannonem ante alios. Acies dum mente frequenter 
instruit atque equitum circumdat cornua, semper 
Germanum armavit primaque in fronte locavit. 
Spem quoque non nunquam mens immoderata vetustam 
rettulit imperii : caro tunc grandia fratri 
Italiamque dedit partem, regemque vocavit ; 
atque supervacuis ignarus pectora veri 
implicuit curis. Volucris velut anxia nido 
pabula dum cumulet, memori torquetur amore 
assiduoque fremit studio et suspenditur alis, 
cui tamen interea generis spem forte malignus 
abstulerit natos atque incunabula pastor. 
Non procul Hannibalis distabat cursus ab Afro 
litore, cum iussus raptim fastigia mali 
navita conscendit, quam classis prenderet oram 
visurus ; summoque sedens in vertice ligni : 
"Diruta" respondit "spectamus saxa sepulcri ; 
huc recto impellens fert ventus tramite proram." 
Tristior augurio : "Clavum rege, carbasa volve ! 
Flecte viam cursumque alio melioribus" inquit 
"auspiciis detorque meum." Tum iussa magistri 
expediunt, ac versa vadis ad proxima Leptis 
litora sollicito pervenit remige classis. 
Qui status interea Romanis esset in oris 
quive foret Libycis, quae spes, qui terror utrimque 
volveret alterno fluitantes turbine mentes, 
dictu difficile est. Quotiens ingentia duri 
Hannibalis monimenta animis confectaque bella 
obversabantur, tunc spes Romana cadebat 
victa retro ; at quotiens clari occurrebat imago 
Scipiadae florensque viri et spectata iuventus 
ac virtus infracta malis, spes pulchra redibat 
tunc Italis, terrorque iterum transibat ad hostes. 
Et quanquam Latiis depulsum finibus acrem 
Hannibalem fratremque oculis respublica laetis 
cerneret, ast alia urgebat praecordia cura : 
segnities suspecta ducum, quibus omne Senatus 
mandarat studium ne quo molimine possent 
in Libyam transire hostes, neu terra vel aequor 
securum praestaret iter. Discrimine nullo 
nunc ambos abiisse simul : nempe una pericli 
conditio, sed campus erat discriminis alter, 
collectisque domi Poenorum viribus, ingens 
casus et excidium metuendum instabat et hora 
ultima Romani imperii. Ceu corpus in omne 
si longeva fuit scabies abiensque repente 
deserat extremamque cutem partesque patentes, 
gaudia corripiunt animum ; si forsitan aeger 
sentiat abstrusum introrsum turgescere pectus, 
horrescit peiora timens, pestemque priorem 
optat et in regnum cordis dolet esse coactam : 
sic metus extinctus minime, licet hoste remoto, 
verum alio translatus, idem graviusque periclum 
visceribus superesse monet. Magnumque timendi 
calcar erat Fabii praesens quasi semper imago, 
cui longe praesaga viro sapiensque futuri 
mens fuerat certoque velut prudentia vati. 
Ille quidem vulgo solitus praedicere semper, 
si quando patriam peteret ferus Hannibal, Urbi 
tunc veros instare metus et flebile tempus : 
non ibi ductores pavidos regesque fugaces 
venturos acie adversa, non lecta per agros 
agmina pastorum propere, verum arma tremendum 
laturum Hannibalem, cuius memorare triumphos 
expleat annales ; plures qui truserit Orco 
Romuleo ex populo, viduae quam liquerit Urbi ; 
ast utrumque latus circum belloque geluque 
duratas longaque fame vallare cohortes ; 
quin etiam multos quibus ars celeberrima passim est 
Romanos iugulare duces, quorum agmina nudis 
Scipiadae occurrent gladiis. Nil nominis illic 
maiestas valitura duci, nil forma genusque, 
fabula nil ortus, nil colloquiumque deorum. 
Dixerat haec Fabius, quoniamque id morte sub ipsa 
vaticinatus erat, veluti suprema minantis 
dicta patris memori nunc iactabantur in urbe, 
terrebantque animos. At enim iam parta per agros 
tot votis optata quies vultusque serenus 
Ausoniae laetam merito persolvere plebem 
vota iubent superis. Per quinque altaria flammis 
incaluere dies, totidemque onerata coronis 
limina cuncta deum viridique comantia lauro. 
Hannibal a Lepti trepidis rumoribus actus 
ad Zammam celebrabat iter. Iamque omnia late 
Scipio vastabat : facibus iam rura vel armis 
ditia Romanis ardebant. Ultima secum 
proelia dum pensat Poenus subitosque veretur 
congressus, certos statuit praemittere contra 
qui referant qua sint hostes regione locorum, 
quidve agitent : quo fulsa situ quove ordine castra 
consistant. Tulit hos laevo fortuna profectos 
tramite ; castrorum incautos custodia captos 
pertraxit ducis ante pedes. Tunc ille tribunis 
imperat ut circumductis per singula monstrent 
castrorum armorumque genus vultusque virorum 
atque equitum peditumque habitus numerumque manusque. 
paretur. Sic intrepidi tentoria passim 
circumeunt : omnem abstulerat dux ipse pavorem. 
Mirantur morem indomitum legesque severas 
militiae durasque manus atque apta labori 
corpora non glacie nec vi frangenda nec aestu, 
atque cicatrices adverso corpore crebras 
ingentesque acres oculos testantiaque altos 
ora animos et verba tonis resonantia miris. 
Postquam cuncta viris sunt explorata, reversos 
Scipio subridens placide vultuque sereno 
alloquitur firmatque animos : "Satis omnia numquid 
ivistis per castra, viri, nostrosque paratus ? 
Siquid adhuc superest, securi cuncta videte 
et vestro narrate duci." Sic ille benigne 
hortatus dubios hominemne deumne loquentem 
audissent, stupidosque incerta mente reliquit. 
Inde viris sumptus praestatur opimus equisque, 
concessi comitesque viae, qui tuta locorum 
ostendant, nutuque tegant, ne forte per agros 
sparsa manus iustam oblato putet hoste rapinam. 
Talia dum Latius peragit dux, forsitan illo 
Massinissa die peditumque equitumque catervae 
ingentes alacri veniunt in castra fragore. 
Omnibus ex visis nil tam perterruit asprum 
Hanibalem quam clara hostis fiducia, magnas 
spes animo volventis enim, nec bella paventis. 
Attamen extremas quoniam iam fata ruinas 
urgebant, aderatque dies qui nubila sortis 
pelleret ambiguae, statuit tentare loquendo 
ante ducis mentem adversi, si flectere possit 
consilio, pacisque novos infundere amores : 
sive illa egregia morum dulcedine tactus, 
seu ventura pavens, seu iam longaeva laborum 
taedia pertaesus, seu fraudem involvere verbis 
insidiasque parans solitasque recurrere ad artes. 
Nuntius haec propter praemissus pergit ad hostem 
colloquiumque petit. Nihil adversatus ; et ambo 
castra movent ex composito, multumque propinquis 
consedere locis, facilis congressus ubi illos 
iungeret. Exiguis urbs Nargara moenibus inde est 
haud procul. Hunc Scipio raptim munimine collem 
occupat. Haec sedes tutis aptissima castris : 
dulcis aquae fontes illic et pabula passim 
opportuna viris et equis. Vix milibus alter 
quattuor adversis ductor distantia castris 
ardua communit, scatebris ubi nulla benignis 
lympha caput tollit camposque irrorat inertes, 
neve diu mora tuta foret, sitis ipsa vetabat. 
In medio tumulus legitur conspectus utrimque 
detectusque situ, ne quid inter frondea claustra 
antraque silvarum fraudisque dolique lateret : 
Marcellus terrebat enim et collega peremptus. 
Hinc illinc armatae acies huc gressibus aequis 
agmine quadrato veniunt, paribusque remotae 
subsistunt spatiis. At dux praegressus uterque 
cornipede excelso positis concorditer armis ; 
pone suus quemque est testisque comesque secutus 
unicus interpres. Tumulo sic cominus ambo 
conveniunt, summi siquidem regumque ducumque 
quos aut prima tulit caeli quocumque sub axe 
aut aetas latura sequens. Ceu bella Gigantes 
si renovent indigna deis, stentque agmina contra, 
fulmine deposito procedat Iupiter ingens 
Mercuriusque comes ; tum pars adversa Typheum 
mittat, et huic comitem se turpis homunculus addat ; 
at longe armati spectent commercia fratres 
terrigenae : tum parte alia furor ipse deorum 
conticeat : promat Phoebus teneatque sagittas, 
horrificamque minax quatiat procul aegida Pallas ; 
terra tremat, vibrent ignes et fulguret aether ; 
motibus haud aliis alioque horrore videntum 
convenere pares. Sileant mihi cuncta priorum 
nomina ! Non alias nullo consistere campo 
maiores fortuna duos visisse negabit. 
Alter ad alterius conspectum haesere vicissim 
immoti. Tum multa alto sub corde moventes, 
dum stupor attonitos habuit, siluere parumper : 
Scipio fulminei cernens horrentia circum 
ora ducis vultusque truces : "Hic, Iupiter ! Ille est 
cuius ab armatis legionibus ora timentur, 
Italiae terror, murus Carthaginis arxque, 
Hesperiae domitor, qui Gallica rura peragrans 
fregit inaccessas Alpes callemque nivosum 
natura luctante dedit ; tot nostra cecidit 
agmina, totque duces, totiens qui lumina nostro 
sanguine foedavit, campo potuitque patenti 
atque acie iusta magnum superare parentem 
meque simul iuvenem ; pavidae qui limina Romae 
non ferro nostrique metu, sed numine certo 
praesentique deum nimbisque faventibus urbi 
liquit, et erubeo nostram debere salutem 
non animis, non virtuti, non fortibus armis, 
sed tempestatis tantum auxiliaribus undis." 
Talia volvebat Scipio. Contra Hannibal : "Hic est, 
hic cuius tenera iam nunc aetate remotos 
fama polos penetrat ; cuius dant credula summis 
saecula numinibus - virtus quia suggerit - ortum ; 
sanguine qui patrio madidum contingere campum 
non timuit, cladesque suas tam fortiter ultus 
insequitur victos et nos post proelia tanta 
Hispana tellure fugat, nostrosque labores 
irritat. Iste abitum cunctis meditantibus unus 
consilium vertit, cunctisque trementibus idem 
constitit immotus. Nullus sua rura tueri 
audebat : nostras en iste insultat in arces. 
Hic regem, cui nostra ingens innixa manebat 
spes, prius alloquio flexit, mox fregit aperta 
perdomuitque acie victumque in vincla coegit. 
Me quoque deiecit prius hic quam viderit ; et nunc 
expulit Italia. Quid multa ? Vel iste profecto 
est mihi, vel nullus toto metuendus in orbe." 
Quae dum cuncta pares oculi trepidantis in ictu 
volvissent animis, incepta silentia rumpens 
Hannibal haec primus : "Si me mea fata maligno 
sidere damnabant ut tot post bella peracta 
totque acies caesas, tot campis milia fusa 
solus ego pacem a vobis petiturus inermis, 
fortuna variante vices, supplexque venirem, 
gratulor, ex cunctis quibus hoc decus illa parabat 
te potius mihi sorte datum ; quia nobilis ingens 
solamen mihi victor erit, minimumque pudebit 
sub tanto cecidisse viro. Tibi gloria porro 
ultima non fuerit - nisi mens me conscia fallit -  
Hannibalem, cui de vobis tot larga triumphos 
fata dabant, cui tot campis atque agmine fracti 
Romani cessere duces, tibi cedere soli, 
non acie, non vi, solo sed nomine victum. 
Ludibrium quoque fortunae, quae bella parenti 
coepta tuo mecum nato claudenda reservat, 
indigner stupeamne magiae ? Namque ille per arma 
dux acer, plenis victor fortissimus annis, 
ille mihi cessit iuveni, victusque Latinis 
finibus est. Contra tu nunc iuvenilibus annis 
in propria me nempe domo sine vulnere vinces 
tempore iam belloque ducem victricia signa 
duratosque animos durataque membra gerentem. 
Cura quidem, fateor, fuerat pulcherrima pacis 
gentibus indomitis. Nec enim Trinacria nobis, 
non fera Sardiniae tellus, non tractus Hiberus 
praemia magna satis pro tot iam classibus aut tot 
sunt exercitibus, pro tanto sanguine fuso. 
Culpari transacta tamen licet usque loquendo, 
mutari vetitum est. Transverso calle furentes 
traxit avaritiae rabies. Aliena petebam : 
urgeor in propriis. Spes immoderata fefellit 
atque animus paris impatiens. Sic blanda parumper 
fortuna, in magnis alio furit improba vultu. 
Casibus haec variis - nisi me quoque fallere dulce est -  
iam satis edocuit : non sat sibi credere tutum. 
Hinc ratione meos moderantem certius actus 
cepit pacis amor. Tua sed ferventior aetas 
et fortuna diu felix exterret, utrumque 
consilio adversum pacis studiisque quietis. 
Namque ego commemini medio fervore iuventae 
qualis apud Trebiam fuerim, - permitte profari -  
qualis apud Cannas ! Talem te suspicor esse. 
Nempe virens aetas et famosissima clari 
te vindicta patris, te tot felicia bella 
Africae et Hesperiae et nunquam mentita secundos 
successus fortuna levat. Satis omnia novi. 
Praeterea expertus totiens, scio quanta libido est 
vincendi, quantumque decus victoria. Quando 
certa foret, fateor, rerum est dulcissima ; sed nunc 
quis deus hanc vobis, qui non et fallere possit, 
pollicitus ? Mihi crede, aderunt, nisi sistimus iras, 
corpora, ferrum, animi vultusque manusque virorum 
agmine ab adverso. Simul hic quem cernis inermem, 
alter erit, pectusque aliud fronsque altera longe ; 
nec sonus hic vocis nec pacis inertia verba. 
Ergo animos assume novos neu nomina pacis 
vile sonent. "Pulchra est", inquis, "victoria". Sed spes 
anxia vincendi. Pax est pulcherrima rerum. 
Haec tibi certa patet, nisi respuis. Omnia versa 
et quotiens animos praesentia prospera tollunt, 
ante acres intende oculos circumque retroque, 
nec quid laeta ferat tantum fortuna tulitve, 
sed quid ferre potest animo metire sagaci. 
Nil facies recte, nisi cum spes venerit illinc, 
hinc metus occurrat. Tibi sin victoria forsan 
cesserit : et quantum est propriis quod laudibus addis ? 
Victor es et vincis, vixque unum mille triumphis 
adicis. At si forte diu comitata repente 
destituant te fata, ruis pereuntque labores 
innumeri spesque ampla simul. Consultor et hostis 
unus adest : odium sileat, res firment utrimque 
utile consilium et si nulla pericula terrent, 
at retrahat saltem studium te nominis alti. 
Altius ire nequit : nunc conservare labora. 
Magnus enim labor est magnae custodia famae. 
Visne tot egregios actus et tempore tanto 
quaesitum decus unius committere casus 
arbitrio ? Visne una dies tot subruat annos ? 
Fortunam frenare suam finemque secundis 
ponere consilium est, nec parvae accessio magnae 
Fortunae est tenuisse modum. Si frena relaxas, 
corrues in praeceps. Possem te multa monere ; 
namque exemplorum magna est mihi copia. Quantus 
vir fuerat Cyrus ? Tamen is dum fine sine ullo 
credulus insequitur fortunam, turpiter alto 
excidit e solio. Cumulus fuit ille pudori, 
feminea cecidisse manu. Felicia Pyrrhus 
arma tulit : quanta potuit cum laude reverti 
in regnum ! Vobis etiam mansisset amicus, 
ut reor, illa animi tanta dulcedine, tali 
dignus amicitia. Sed dum nec frena tenere, 
nec cursum cohibere potest, collapsus ad ima 
corruit. Hic medio si permansisset, abunde 
sparserat Epiri celebrem per saecula famam : 
ha quotiens Italo rex formidatus in orbe ! 
Trinacriae diadema tulit : mox cognitus Artho 
sceptra etiam Macedum arripuit. Sed sistere nusquam 
dum valet, ille viris invictus, gloria vulgi 
feminei Argolico ruit ingens victima saxo. 
Sed quia vestra magis fortasse exempla movebunt, 
hac ipsa in patria Regulum fortuna supremis 
aequarat ducibus. Sed dum conscendere ad astra 
nititur, in tergum iacuit resupinus, acerbo 
fine decus partum claudens. Aliena renarro 
meque libens taceo. Fato iactatus utroque, 
quid sim, quid fuerim, cernis. Vix notius usquam 
invenis exemplum, fortuna volubilis in quo 
luserit illa magis. Tutum est discedere sensim 
illius e gremio, nimium nec fidere blandis. 
Vin tu illi praestare fidem, quae volvere nunquam 
desinit instabilem violento turbine rotam ? 
Quae non caeca modo est, sed caecos efficit illos 
quos complexa sinu est, nunquamve attollit et implet 
muneribus falsis, nisi quos de culmine summo 
vertere praecipiti fuerit meditata ruina ? 
At fuerit suspecta tibi iam foedere fracto 
Punica forte fides. Sed tu desiste vereri : 
tempus pacis adest. Et vos, nisi falsa relatu 
audivi, pactum foedus sprevistis, avorum 
tempore, quod minime dignis auctoribus ictum 
esse videretur. Nos si fortuna maligne 
stravit humi, reris forsan cecidisse decoris 
omne simul studium ? Non sic nos numina laevo 
sidere prospiciunt. Fateor, non omnibus aeque 
publica fata velim et patrios committere casus. 
Nunc autem de pace agitur tractantibus illis 
quorum primus honos pacis bellique futurus 
et labor aut requies. Equidem, quia bella movendi 
auctor eram, donec vetuerunt fata, tetendi 
ut faustus foret eventus. Sic foedera certe 
consilio firmata meo pacemque tuebor : 
quae nobis inhonesta quidem ; sed velle necesse est. 
At vobis speciosa venit. Sit dicere quamquam 
victorum pacis leges poenamque iubere, 
tu tamen hanc patiare reos imponere mulctam 
ore velim proprio, nostris erroribus aequam. 
Hesperiae tractus atque arva novissima mundi 
Aeoliaeque triceps regio et Sardinia et omnis 
insula Tyrrheno aut Libyco perfusa profundo 
vestra sit : hinc alia ex aliis conquirite regna, 
ite per extremos axes atque invia ferro 
pandite fulmineo, reges calcate superbos, 
vestra sub occasu victricia signa ferantur 
in Boream et solis tandem volvantur ad ortus. 
Nos autem Libycis arctati finibus, inde 
vos dominos rerum longinquaque cuncta regentes 
imperia et multum terraque marique timendos 
cernamus, superis postquam fatoque potenti 
id placitum." Tantum ille gravi sermone profatus 
subticuit ; contra Scipio cui talia reddit : 
"Certus eram quaecumque mihi promissa fuissent, 
adventu turbanda tuo, nec foedera Poenos 
iusve hominum vel sacra deum servare paratos, 
ni cogente metu. Prius hic gravis astra volatu 
scandet equus, prius hic solidus per inania collis 
ascendet, caelumque cavo subsidet Averno, 
quam vobis sit amica fides. Sed iusta deorum 
ultio persequitur sontes, stirpemque profanam 
verberat et, claudo quamquam pede nisa, fugaces 
prevenit interdum. Scelerum spectator ab alto 
perfidiaeque deus... Quamquam tibi fabula vana est, 
Hannibal, esse deum. Quotiens rubicunda cruente 
litora pulsarunt absorptis classibus undae ! 
Viscera bellantum pelago quot sparsa natarunt ! 
Quot truncae aut lacerae afflictim super aequora puppes ! 
Quot tabo undantes aestu iactante carinae ! 
Quot clipei et taetro stillantes sanguine postes ! 
Credis adhuc non esse deum ? Sic pectore prorsus 
Aegatis abrasit non multum annosa vetustas ? 
Bis prius adversum nos arma nefanda tulistis, 
nosque lacessiti semper, sociisque faventes 
id meritis, contra stetimus certare coacti. 
Nos pietas quondam Siculis succurrere iussit ; 
nunc autem Hispanis, in quos tua maxima quantum 
saevitia exarsit ! Dolor est meminisse pudorque ; 
sera nimis miseriae quoniam Romana fuerunt 
auxilia, atque ingens infamia nostra Saguntum est. 
At deus ille, Deus quem vos contemnitis, aequas 
exegit poenas meritis, bellique prioris 
exitus ille fuit, quem vos sensistis, et idem 
huius erit, nisi iusta deum vindicta fatigat. 
Si qua tamen medio tulimus, quae multa fatemur, 
vulnera, permisit forsan rectissimus ultor, 
exercens purgansque pios. Sed prisca relinquo : 
si tibi cura manet, ne pax tua civibus obsit, 
et mihi, perfidiae ne praemia forte reportent, 
est animus. Quid enim ? Nunc vos et foedera et omnem 
spem pacis violasse parum est ; nunc foedera rursus 
et pacem, indignos quos prima iniuria fecit 
conditione pari, petitis leviore secundam : 
nec pudet ! Et quantis sese fortuna revolvat 
casibus admoneor, quam sit via lubrica magnae 
fortunae ; iubeor reges meminisse ducesque 
quos mutata gradu subito deiecit ab alto ; 
exemplisque premor. Scio quod mortalia nobis 
corpora sunt, animi aeterni ; scio multa sepultis 
supplicia et longos scelerum superesse dolores ; 
hic famam restare bonis aeternaque caelo 
praemia. Visne aliud docilem, vir docte, monere ? 
Casibus expositum scio me ; teque armipotentem 
egregiumque ducem fateor : desiste minari. 
Scimus : et hinc maior nostris speratur ab armis 
gloria. Nec regnum fortunae ignoro iocantis 
rebus in humanis. At nulla potentia summo 
est aequanda deo. Solet hic pia bella foventes 
auxilio firmare suo. At ne forte moremur 
hunc totum per verba diem, si foedera vobis 
prima placent, ratibusque recens iniuria nostris 
legatisque illata aliqua purgatur, habetis 
quod petitis, neu polliciti puter inscius, ingens 
munus habes pacem. Quonam fortuna reversa est 
vestra vides. Si dum Latio tua fama tonabat 
tempestate gravi bellorum, mitior hostis 
optasses eadem precibus, tunc forte superbum 
non praestare fuit. Nunc cum prope victus et omni 
pulsus ab Italia metuensque et velle subactus 
pacem ores, poterat recta cum fronte negari. 
Et tamen, ut mundus videat non aspera nobis 
deiecisse animos, non tollere prospera bella, 
fortunave pares habitus consistere in omni, 
posteritasque notet non nos dulcedine praedae 
proelia, non odiis, sed pacis amore movere, 
pax dabitur, fuerit vobis si pura voluntas. 
Sed quid vana refers ? Hac est Hispania dextra, 
si nescis, multoque mihi iam parta cruore. 
Cetera nostra vides. Stulta est iactantia dantis 
quod retinere nequit. De nostro munera fingis. 
Proinde aliud paci pactisque prioribus ultro 
adice, si quid habes. Quod si nimis illa videntur 
importuna animis, gladios atque arma parate, 
indociles tolerare togam pacemque perosi." 
Dixerat, et tremula tellurem perculit hasta. 
His dictis retro redeunt. Ceu cornua postquam 
obnixi tenuere diu gravibusque tumentes 
implevere animos odiis nisuque maligno, 
digressu tacito referunt vestigia tauri, 
ut gravius toto coeant cum pondere rursus, 
mugituque fero complent nemus omne frementes -  
circumstant reducesque acuunt in bella iuvencae 
quemque suae - , talis ducibus redeuntibus ore 
spiritus, et talis tumido sub pectore fervor. 
Postquam ad vicinas ambo rediere cohortes, 
arma animosque parent in bella novissima tandem 
edicunt : alacri caelum tonat omne tumultu. 
Tum vero urgentes stimulos virtutis et aestus 
irarumque faces graviterque minantia verba 
flammantesque oculos ardentiaque ora videres : 
haud aliter quam cum stipulis immittere flammam 
forte ex composito late distantibus arvis 
discedunt gemini agricolae ; dispersus in agros 
horridus alternos nunc hic, nunc cernitur illic, 
et crepitante sono subitus micat ignis utrimque. 
Ut vero in castra est reditum, clamore faventi, 
qualis apum strepitus regem circumstat ovantem, 
pro se quisque ducum excipitur, cupidumque tuendi 
funditur inquirens certatim singula vulgus. 
Unus in amborum castris discurrere sermo : 
supremum venisse diem, nec praemia belli 
qualia praeteritis soleant spectare periclis, 
nec poenas instare pares. Victoribus orbem 
terrarum imperiumque sequens per cuncta patere 
saecula ; tum victis extremos affore casus : 
semianimis quod fracta metu propiorque cadenti 
Carthago nondum icta tremat, fatoque premente 
amplius immensam nequeat differre ruinam ; 
Romanis non esse fugae, non collis amici 
praesidium, obstrusosque abitus maris aequore circum, 
alarum caelique fugam restare patentis. 
Hinc igitur quoniam Terror, Spesque incitat illinc, 
imperiumque ducum, vario permixta fragore 
castra modis reboant miris. Hic corrigit hastam, 
Ille acuit gladios, agiles probat ille sagittas ; 
induit hic galeam capiti cristasque trementes 
excolit, hic blando permulcens murmure fortem 
frenat equum phalerisque tegit ; studet ille recurvus 
ferratos aptare pedes unguemque cavatum 
verberat ac crebris tinnitibus inde favillas 
elicit ; hic pictum clipeum textamque catenis 
loricam exiguis tenuisque rigentia ferri 
tegmina circum humeros et fortia pectora ducit ; 
implicat hic ocreas femori tibiasque pedesque 
armat et aurata praefulget imagine poples. 
  [Lacune] 
hic mihi, Pierides, quoniam maiora pusillis 
viribus aggredior, si vos ab origine semper 
dilexi coluique libens, si rite vocavi, 
hic praebete animos totoque Helicone favete. 
Avia Castaliae sitiens convexa pererro ; 
urget amor famaeque trahit spes blanda decore. 
Lux ea terribili hinc illinc consumpta paratu 
cesserat et celso radiabant sidera caelo. 
Inclita magnificis opibus cultuque verendo 
aethereas matrona virens perlabitur auras. 
Stat capiti diadema sacro turritaque frontis 
effigies sceptrumque manu, sed sparsa capillos 
et trepido festina gradu. Cui fervida contra 
multa minax mulier medioque perustior axe 
ac succincta sinus pauloque annosior ibat. 
Illa quoque sceptrum et regni violenta gerebat 
signa, deos hominesque omnes regemque deorum 
aspernata animis. Ambae simul alta tenebant, 
quaque rubens Martis metuendi luminis astrum 
Scorpio Chelarum amplexu caudaque tegebat, 
utraque celestes pariter tempusque sub unum est 
introgressa fores. Illas mirantur euntes 
caelicole : rapidos tenuerunt sidera cursus. 
Ut summo solio coram stetit, altera raptim 
incipit : "En quantum facinus ! Iunonia longum 
hospita et aeternum fato statuente futura, 
tentor ab Italia : nec tot sua vulnera prosunt, 
nec quod, siqua fides gladiis, letale putavi, 
Cannarum memoranda dies. O fata deorum 
dura bonis ! Liceat iustas inferre querelas, 
et caelo non ficta loqui. Natura benigne 
mecum egit, fateor : Superi invidistis acerbi. 
Aequoris immensi pulcerrima litora clemens 
illa mihi circum dederat portusque decorem 
addiderat, caelique aderat clementia blandi 
et vespertino venientis ab axe Favoni 
dulcior afflatus Zephyrique tepentior aura. 
Litoris adversi frigus glaciale videbam 
et post terga graves exurere cuncta calores ; 
ipsa meo contenta situ mediisque fruebar 
laeta bonis. Poterat terrae celestis imago 
vera, nisi fallor, spectantibus illa videri. 
Adde tot illustres natos Martisque secundi 
tot titulos, tot gesta ducis famamque sonoram. 
Non tibi, Mars, illum fratrem fateare pudendum. 
Hunc quo fata virum rapuerunt invida furtim 
tempore, vulgatum est. Quantos tunc ille paratus 
orsus erat, nomenque meum quo ferre putabat, 
infelix, quanto flagrans genitricis amore ! 
Mitto alios : nam magna mihi numerosaque turba est. 
Quanta mihi nuper qualisque novissima proles 
contigerat ! Fateor, Superi, mordaxque fatenti 
invidia absistat : non ullum regia pascit 
maiorem generosa Iovis. Quis fervor in ullo 
par fuit, ex quo Prometheus subduxit ab astris 
particulam caecique infudit pectoris antro 
accenditque homines ? Quanta est constantia menti 
insita ! Quam praeceps per cuncta pericula fertur ! 
Credite : corporeo nisi mentem carcere clausam 
sarcina membrorum premeret, foret ille deorum 
ex numero, solioque altus radiante sederet. 
Nomine non opus est, ubi soli convenit uni 
quod loqueris ; factisque satis iam cognitus orbi est 
Hannibal. Ante suos perdent errantia calles 
sidera et Aethiopes nivibus gravis obruet aestas 
Riphaeumque gelu Borea tepefacta liquenti 
solvet hiems, quam feta viro produxerit illi 
terra parem. Nec fallit amor ; sed vera fatebor 
parcite, Caelicolae : vereor ne tristis alumno 
invidia et caecus noceat favor. Aspice terras, 
Iupiter, Italiae. Viden interstrata colonis 
arva suis ? Viden indigena variata cruore 
flumina, et ignotis multum distantia terris 
busta ducum ? Potuit latum effudisse per orbem 
Hannibal iste meus, potuit disiungere montes 
et saxis arctare vagis. Verum obvius illi 
nunc deus est aliquis : quis enim mortalia contra 
arma ferat ? Puer adverso venit agmine nobis ; 
en pudor, o Superi ! Sed nec puer ille nec omnis 
terreat Ausoniae tellus ! Non illa, superbo 
quam tacitam hic video meditantem gaudia vultu 
adversamque meis fatis. Hanc scilicet ipsam 
et formidatum mundo puerumque patremque 
una acie quondam collatis vicimus armis. 
Nos nec adhuc tanto melior fortuna favore 
ceperat amplecti. Nunc tot firmata triumphis, 
quid metuam, nisi forte deos ? Succurrite famae 
atque arcete nefas. Moriar nisi clauditur illo 
nescio quid puero, quod me iubet usque timere." 
Dixerat. At contra vultu veneranda modesto 
altera procedit paulum manibusque coronam 
abicit ac sceptrum, pedibusque affusa Tonantis 
sic ait : "O magni suprema potentia mundi, 
si tua Roma potest lacrimis perfundere sacros 
te patiente pedes precibusque inflectere iustis, 
o superumque hominumque sator rerumque creator 
optime, parce tuis, fer opem et moderare labores. 
Quanta per Hesperium rapidis urgentibus Austris 
flamma latus nimboque nocens undante procella 
saevierit, mundo notum est et notius astris. 
Nec mihi quod misere insultans nunc illa virago 
obicit, infitior : candentes ossibus agros 
Italiae terrisque ducum dispersa sepulcra, 
et quicquid misero armorum fert impetus orbi 
sustinui ; solioque pater tu passus ab alto es. 
Crimina sic meruisse reor mea. Respice tandem 
mitius afflictos ; et si mea crimina nondum 
sunt purgata satis, tua fulmine dextra corusco 
hoc caput invisum et Tarpeias verberet arces : 
Hannibalem avertas ! Iamque avertisse videris, 
et frates actura tibi pro munere tanto 
advenio. Timui, fateor, furiasque dolosque 
infandi ducis et laqueos simulataque verba. 
Ille etenim, sacra quem genetrix caelo tenus effert 
atque ipsis insana deis tot laudibus aequat, 
fraudibus insidiisque magis confidere in armis 
quam virtute solet. Possem sibi multa meorum 
funera natorum... Dolor impedit heu heu quanta 
saevitia est quantumque nefas, quibus illa superbit ! 
Sic tales cecidisse duces ! Sed tempus apertae 
nunc virtutis adest, iuvenem nisi fata virentem, 
quem puerum vocat ipsa, odiis immitibus urgent : 
quod tu, summe parens, prohibe et permitte parenti 
id modo sollicite. Cesset fraus : arma ferantur 
iusta acie ; liceat plano confligere campo. 
Vel nati me fallit amor, vel mira videbis 
proelia et infames aequantia vulnera Cannas. 
Divinos novi ipsa animos humanaque subter 
omnia cernentes ; non quod mihi fabula mundi 
persuadeat natum esse deum. Licet improba fando 
excitet invidiam, divino tentet honore 
praedones licet ipsa suos celebrare deisque 
adnumeret ; mihi sufficiat decor ille virorum 
Scipio magnanimus, similem cui nulla tulerunt 
tempora, nulla ferent. Non haec me vera negabo 
credere : nempe animos divinam accendere mentem 
illius, ac nullum sine numine posse benigno 
egregium reor esse virum. Non astra morabor 
amplius. Aut nato faveas aut partibus aequis 
sta medius fraudemque veta. Si cesserit illa, 
vicimus haud dubie. Sed enim Iunonia iactat 
hospitia et superos hac sperat voce movere. 
Fallitur, insanit. Stet semper nube sub iste 
vel simili ! Stabitque equidem. Mihi pulchra Tonantis 
Tarpeio stat colle domus, cui thura precesque 
deferimus, sed rite utinam ! Pia sacra docere 
tu potes ; et facies, nisi primo in limine caeli 
fatorum vox intrantem exaudita fefellit. 
Ergo age supplicibus pateant pia pectora verbis, 
celse parens hominum, spes summa et sola bonorum. 
Audieram imperium terrae pelagique supremum 
et circumfuso quicquid quocumque sub axe 
clauditur Oceano, Latio de sanguine natis 
promitti. Sed quis nisi tu tam grandia praestat ? 
Nunc autem non regna peto. Sit tuta merentum 
libertas ! Liceat sitientem sanguinis hostem 
a iugulis arcere meis ! Si digna rogaris, 
si mihi non parcis, populis ignosce nepotum, 
quos nova religio faciet tibi forsan amicos." 
Finierat, stringensque pedes, atque oscula rursus 
ingeminans lacrimis haerebat et ore madenti. 
Subrisit vultu tacito stellantis Olympi 
rector ad alterius tactus praesagia saecli. 
Tandem verba parat - tremuit conterritus aether, 
conticuere poli, siluit tellusque chaosque - : 
"Nullo unquam ingenio patuit mortalibus." inquit 
"Quid pareret ventura dies : sic nostra premuntur 
consilia, arcano sic iussa silentia caelo. 
Et tibi, quae partem memoras audisse futuri, 
intra sidereum potuit contingere limen ; 
exterius sonuisse nequit, nisi forsitan ardens 
spiritus huc aliquis flammis purgatus et unda 
venerit : hinc tenui quaedam penetrantia rima 
erumpunt ; multa quoniam pietate coactus 
vim patior. Verum quo longius omnia volvam ? 
Pauca mihi e cunctis quae iam sub sole geruntur, 
pauca placent : quoniam terris incognita virtus 
huc refugit, totiens de vobis quaesta, quod inter 
milia tanta hominum sibi vix contingat amicum 
invenisse aliquem. Me purpura vestra movebit 
forsitan, aut aurum praefulgens ? Cernite caeli 
hoc spatium ! Gemmis forsan contingar Eois ? 
Hinc Oriente alio et circum radiantibus astris 
delector, meque ipse magis comitumque choreis. 
Corpora qui placeant oculis mortalia nostris, 
aut fragiles artus, aut forma fugacior umbris ? 
Omnia sunt aeterna mihi, splendorque decorque, 
divitiae stabiles mansuraque gloria regni. 
At ne cuncta sequar, virtus mihi clara placere 
sola potest animique habitus, quam dicere sedem 
ipse meam nunquam erubui. Sed rara per orbem 
hospitia invenio. Nunc vestra addiscite fata. 
Est labor hinc illinc per saecula multa paratus, 
mutuaque alternas tenuabunt funera gentes. 
Quam fortuna premat, cui stet victoria parti, 
non est nosse prius ; nisi quod cui conscia mens est 
iustitiae, nostrum licet hanc sperare favorem. 
Ast aliam timuisse parum est. Ab origine rerum 
praemia digna piis atque aspera multa malignis 
edixi. Sed enim vobis nunc maxima cura est 
natorum. Veniet tempus quando utraque tristi 
exilio patiare tuum senescere longe 
a patria, nec busta petes. Non gloria tanta, 
non decus aut pietas aut fortia facta movebunt 
amborum. Nimium mortalia corda volutat 
ambitio. Spem, non sobolem, mihi credite, amatis. 
Longior in verbis solito sum ; maxima namque 
res agitur merito sermonis et indiga tanti : 
imperium mundique caput ! Maiore canendum 
voce aliud superest : dociles advertite mentes. 
Est mihi propositum, quod caligantia mundo 
lumina sunt, propius vestris accedere terris 
et pondus nexusque hominum, mortalia membra 
sponte subire mea, vestrosque levare dolores -  
quantus amor ! - Mortemque etiam tolerare pudendam. 
Ingrate dureque animi, communia quamquam 
munera sunt vobis, tamen haec felicior illa est, 
faverit hoc equidem cui nunc victoria campo. 
Hanc penes imperium simul et mea maxima sedes 
semper erit : sic fixa etenim sententia sanxit. 
Neve diu dilata nimis spes vestra putetur, 
cuncta prius cuncti mortales ista videbunt, 
quam decies latum Saturnus cinxerit orbem 
limite retrogrado. Placida sic Virgine captus 
iam rapior ; sacri sic mulcent ubera lactis ! " 
Talia narrantem cuncti gaudentibus alis 
caelicolae umbrabant atque agmina nuntia pacis. 
Attonite auditis non uno tramite matres 
spe varia incerte redeunt. Iam litus Eoum 
sanguinolenta dies casus visura supremos 
lustrabat radiis : iam classica crebra sonabant 
et matutinum per castra frementia murmur. 
Consurgunt hinc inde duces. Nec tanta sub astris 
ulla fuit Romana dies per saecula cuncta, 
nec fuit in campis ullis ductoribus aequis 
aut paribus certatum odiis aut artibus aut vi. 
Nec metus in praesens tantum, sed milia multa 
annorum ante oculos aderant : quemcumque dedisset 
hac acie fortuna gradum, patriamque domumque 
et stirpem et genus et seros sperare nepotes. 
Scipio distinctam campis inducit apertis 
ordinibus miris aciem, dextrumque gubernat 
Massinissa latus Numidis instructus, et illum 
Hispanus sublimat equus cristataque signat 
cassis et adverso sinuatur purpura vento. 
Laelius at laevum moderatur in agmine cornu, 
quem sequitur Latiis equitatus ductus ab oris. 
Apulus hunc sonipes rapidum propiorque volanti 
fert circum, rigidoque effulgent pectora ferro. 
In medio Romana fremit praedura iuventus. 
Eminet his alte imperitans legionibus ingens 
Scipio iamque auro, iam ferro clarus et ostro, 
clarior ast animis et spe clarissimus ampla, 
obscuratque alios. Surgentis lumina Phoebi 
ferre velut comites nequeunt, hinc Lucifer almus 
inter hebes radios, illinc Cyllenius ore 
pallidus ambiguo ; nam cetera sidera circum 
non expectato fugerunt omnia sole : 
excitat ipse altos animos atque omnia firmat 
per medias volitans acies, nitidisque tremendum 
fulmen inest oculis, quod verberet ora tuentum. 
Signiferis instare suis equitumque phalanges 
hortari, trepidos verbis solidare, paventes 
erigere ac dubios : hos obtestatur, at illos 
orat, et in medium pulcherrima facta recenset 
vel sua vel generis, nomenque inculcat avorum. 
Hos laudat, blandis castigat vocibus illos, 
obiurgatque moras et amico verbere inertes 
instigat ; docet ille decus, docet ultima belli 
praemia quam prope sint ; discriminis atque pudoris 
admonet. His stimulis animos impellit et urget. 
Omnibus ille locis festinat adesse, nec ullum 
perdere supremi momentum temporis ardet. 
Postquam cuncta satis circum provisa suisque 
praesidiis firmata videt, dux maximus acri 
cornipede excelsus niveo "Si Iupiter" inquit 
"hunc animum qui nostra movet praecordia, cunctis 
nunc vobis notum esse velit, dubitasse pudebit 
qui finis seu quae nostros fortuna paratus 
exciperet. Nullus oculis sol clarior unquam 
visus adesse mihi. Victoria cernitur ingens. 
Vicimus. Agnosco trepidantis turbida vulgi 
murmura et ambiguos motus aciesque labantes. 
Vicimus. Hinc animos cerno ; statque horrida caedes 
ante oculos, taboque tumens et sanguine torrens, 
et cumuli ingentes patria tellure iacentum. 
Ipsum ego iam video iactatis turpiter armis 
excessisse ducem, video, latebrasque petentem. 
Atque utinam hesterno patuissent cominus aures 
cunctorum alloquio ! Licuisset noscere aperte 
degenerem fractumque animum. Non iste profecto est 
Hannibal ille prior, nisi nomen territat ipsum. 
Imo ille est equidem : sed enim dux callidus arma 
nota tremit, sentitque aliis tractanda lacertis, 
consilioque novi ducis imperioque moveri. 
Non sibi Cannarum consul temerarius ibit 
obvius hoc campo, nec quem pugnare vetabant 
omina clara deum manifestaque signa futuri, 
si mens sana foret ; neque nunc Sempronius alter 
praesidet his castris. Mecum non pulvis et aestus 
solque oculis infestus eum ventusque iuvabunt, 
non nebula insidias cannisque palustribus idem 
obstruet aut aciem victam torpore nivali 
obruet et calido perfundet corpus olivo. 
Hic mecum gladio pectus tentabit acuto, 
ense latus rigido, validamque incumbet in hastam. 
Hoc metuit. Pacem quotiens petiere pavore 
et quotiens rupere dolis ! Si temnimus illos, 
hos odisse decet. Vos nunc ad talia bella 
felices igitur dextras atque arma movete. 
Primus in invisos ego iam nunc inferor hostes. 
Inde fuga et terror : sic, di, promittitis omnes, 
sic mens saga boni strictique avidissima ferri 
dextera et indomiti generosus pectoris ardor. 
At vobis tanto calcata Hispania cursu 
et nostrum iuvenile decus, tot regia bella 
ruraque perpetuis ardentia Punica flammis 
occurrant. Aetas actus iam plena viriles 
incipit a nobis verosque optare triumphos : 
iam mihi bellorum stimulus radixque malorum 
Hannibal et tanti debetur gloria coepti. 
Quaecumque ingressis pelagus di signa dederunt 
quando Egatis petiere patres, ac plura faventes 
ostendunt. Equidem tempus mihi perdere semper 
displicuit, tum praecipue cum magna geruntur. 
Terror, abes ! Certa est victoria - pergite mecum : 
nil moror ! - Et reditus felix. Qui visere gestit 
et patriam et natos et amice coniugis ora, 
hac iter est Romam ! " Victori talia certo, 
non pugnaturo similis postquam ille profatus, 
subticet : hortanti laeto simul agmina vultu 
unanimesque alacri respondent voce catervae, 
haud aliter quam si Capitolia celsa tenentem 
curribus in niveis solito clamore sequantur. 
Hannibal extremi fatalem temporis horam 
praecipitare videns, confestim elephante relicto 
praerapidum conscendit equum, vultuque minaci 
terribilis, qualis pastor Polyphemus ab antro 
turbidus Aeolio, vel qualis ab aethere tristis 
nuntius imperiis solet apparere cometa, 
instruit ingentes acies ; cunctosque elephantos, 
ut grege monstrifico turbatum territet hostem, 
prima fronte locat ; turresque in terga trementes 
cernuntur. Totidem colles iuga summa movere 
dixeris ac totidem nutantes rupibus arces. 
Hunc clipeum totis praetendit viribus hostis 
mox Ligures Gallosque acie consistere prima 
imperat, auxiliis illam Balearibus implens 
ac Mauris. Acie Poenos locat inde secunda 
atque Afros. Bruttio completur tertia tantum 
milite, qui maestus magnaque ex parte coactus 
castra sequebatur. Latis tum cornibus agros 
occupat immenso circumdans agmina gyro. 
Ad dextram Poenos Italis concurrere iussos 
ordinat ; at laevam Numidae tenuere rebelles 
optantesque armis inviso occurrere regi. 
Haec ubi disposuit, quoniam sibi castra coacta 
gentibus ex variis fuerant et dissona linguis, 
nunc interpretibus, proprio nunc ore cohortes 
accendit stimulatque, suo non segnior hoste. 
Omne simul ducis egregii seu militis idem 
implet opus. Primas acies ac signa ferentes 
instruit, hinc alas cursuque novissima lustrat, 
itque vagus blandis permiscens aspera verbis : 
"Si fortuna mihi nota est mea, vicimus" inquit ; 
"nec vicisse sat est : tumidum delevimus hostem 
Romanumque genus, maneant modo pristina vobis 
pectora, Cannarum aut Trebiae memorantia tempus. 
Nullus ab adverso venit obvius agmine quem non 
mille locis Italo pridem saturata cruore 
fuderit haec acies, cui non fratremve patremve 
aut natum abstulerit. Dux ipse ferocior annis 
et pater, Ausonii tunc gloria nominis ingens, 
hos timuit gladios laudataque signa cruore 
infecit, nostros fugiens rediturus in enses. 
Ni forsan procul a patria melioribus iste 
militat auspiciis, aut nos peioribus urbis 
ante fores patriae. Non sic Carthaginis almae 
immemores rear esse deos ut fortia Romae 
moenia non ausi ferro defendere, nostris 
moenibus insultent. Furor huc attraxerit illos ; 
haec fortuna potens populo spectacula Poeno 
miserit, ut quondam digitis avulsa cruentis 
tot spolia. Ut modios curvo complevimus auro, 
contenti patriae rerum transmittere famam 
tantarum, sic formoso nunc vincula collo 
laeta ducis Latii victrix Carthago videbit 
et circumductos pecudum de more per urbem 
Romanos errare greges Laeliumque loquacem 
et varium regem atque inopem, qui nostra reliquit 
arma fugax, hodie cuius, per numina testor 
vos, Mauri Numidaeque, iugum vitate superbum ! 
Massinissa suos repetit per verbera servos. 
Vos, Galli, certate odiis hostemque vetustum 
nunc gladiis urgete novis : hic campus, in orbe 
collectas alio, longaevas expiet iras. 
At vos, o Ligures, quos me et mea fata secutos 
per mare, per terras nulli cessisse labori 
hic video, pugnate, precor ! Si digna manebunt 
praemia victores, non vos, mihi credite, vallis 
Hispida, nec regio abruptis impervia saxis, 
sed campi pingues et ditia rura tenebunt 
Italiae, vesterque pavor stimulusque silebit, 
Roma ferox. Vos, cara mihi dilectaque multum 
agmina, vosque, mei cives, impulsibus ullis 
non opus aut monitis : patriam spectate trementem 
hostilesque faces atque impia pila paventem ; 
et notos muros, ubi prima infantia vobis 
exacta est, ubi tot meriti duxistis honores, 
tot laetos festosque dies ; ubi busta cinisque 
maiorum et memori stant scriptae in marmore laudes. 
Omnis in armatis patriae fiducia dextris 
et vestra virtute sita est : succurrite fessae ! 
Uxores vobis dulcesque occurrere natos 
deprecor et trepidas matres sacramque parentum 
canitiem, et patrii curam superesse sepulcri." 
Nondum finierat, magnusque in verba ferebat 
impetus ardentem, subito cum classica et omnes 
Romanae cecinere tubae, clamorque tremendus 
ortus ab adverso caelum complevit et auras, 
ac strepitu horrisono volucres haesere volantes ; 
quo cunctae concussae acies, trepidique elephantes 
in sua praecipiti redierunt agmina cursu 
turbaruntque loco, compulsaque cornua retro 
cesserunt. O caeca hominum mens, inscia rerum 
consiliisque illusa tuis ! Quos agmine primo 
praesidium cauti ducis anxia cura locarat, 
hi stragem peperere suis primamque ruinam ! 
Hic fragor Hannibalem medio sermone loquentem 
avertit, veluti subitum si forte canenti 
obstrepat et scisso descendat Iupiter axe, 
Ille silet tremuloque modos sub gutture frangit 
attollitque oculos et caelum suspicit atrum. 
Verum tam variis totiens dux casibus olim 
iactatus, totiens dubiis exercitus armis, 
perstat et adversos speculatur turbidus hostes, 
increpitansque metus, vires animosque fluentes 
colligit, excurritque fremens, seque obvius offert. 
Sicut aper, rapidis postquam latratibus actus 
vulnificos instare canes atque arma sequentum 
advertit, iam terga riget, iam subrigit aures, 
hinc praeceps in tela ruit ; sic fervidus ibat 
Hannibal, egregiique animam patris ore vocabat. 
Stabat ab adverso iuvenis tunc impiger acri 
Massinissa animo, qui mox fluitantia cernens 
cornua Poenorum, trepidos irrumpit in hostes, 
et quacumque viam facit ingens belua, raptim 
insequitur ; similique fretus duce Laelius inter 
irruit armorum cumulos tempusque locumque 
arripit ; obstantes cedit, fugientibus instat. 
Scipio magnanimus violenti more leonis, 
qui catulis festinet opem silvasque ferasque 
obruat, in medios stricto penetraverat ense. 
Illum totae acies, illum miratur ab alto 
Iupiter, et nostro sibi num foret aemulus orbe 
sol stetit ambiguus : rutilo sic totus in auro 
fulgebat, sic purpureo radiabat amictu, 
sic rigidis nitidus iuvenis splendebat in armis. 
Postquam est ad veros perventum cominus hostes, 
Romani Poenique manus miscere cruentas 
coeperunt. Ingens et inexorabilis urget 
ira duces populosque duos ; nec Martius usquam 
impetus asperior, nec acerbior ulla per orbem 
pugna fuit. Nec enim pretio conducta gerebat 
bella cohors. Aderant proprio qui sanguine vellent, 
quas ipsi ediderant, odiorum extinguere flammas. 
Unus amor cunctisque adeo legionibus una 
mens erat : ulcisci iustos vel morte dolores. 
Punica perfidia et Romana superbia passim 
vocibus alternis vulnus iactantur ad omne : 
iurgia et infames questus, et tempore eodem 
hic sonus, hic iugulis extorta silentia caesis ; 
annua nunc Poenis et amara tributa subactis, 
nunc fraus et capto strages indigna Sagunto, 
et quicquid rabies odio flammata vetusto 
armatis dictare solet. Coit omnis in unum 
offensae cumulus longique iniuria belli. 
Pectora pectoribus tunduntur et ensibus enses, 
vulnera vulneribus, mortes quoque mortibus atrae 
miscentur : iuvat insertis descendere ad umbras 
visceribus, Manesque novo turbare tumultu, 
pugnantesque animas Erebo transferre silenti. 
Heu furor ! Et quanto satius vixisse quietus 
finibus in patriis populus potuisset uterque ! 
Non sinit ambitio caecique superbia cordis 
et sitis, aeterna quae spe succendit habendi 
mortales, uritque animos et trudit in enses. 
Confligunt infense acies ; nec publica tantum 
hos odia exagitant ; credit sua vulnera quisque 
et patris fratrisque necem, dum percutit hostem, 
ulcisci. Usque adeo mentes offensa vetusta 
asperat ! Atque odio levius certare recenti 
impellunt sua castra duces et vocibus altis 
accendunt animos et honesta pericula monstrant 
ac subeunt. Species visa est pulcherrima mortis 
pro patria pepigisse animam. Vis ampla furorum 
armorumque dabat strepitus gemitusque cadentum 
confusos horrore sonos. Iam sanguinis altus 
it fluvius camposque rigat fumantibus undis, 
iamque furens operit volvitque cadavera torrens. 
Mons quoque corporibus prostratis surgit equorum 
atque virum, rabidosque iugis iam separat hostes. 
Non sic attonitos Aegaeo litore nautas 
expavisse rear, quibus insula nata repente 
est prope Therasiam ; quod monstrum doctus haruspex 
Romano dedit imperio Macedumque ruinae ; 
navita sed transtro rudis ac stupefactus adhaesit. 
Ceperat interea pugna superatus iniqua 
auxiliaris eques Poenorum excedere campo. 
Insequitur victor profugos. Iam sparsa sequendo 
ipsa viam cumulos inter reperire laborat 
caesorum, Romana acies : pars scandere in altum 
et dubio titubare gradu, pars lubrica circum 
arva tenens, sparsis aditum tentare maniplis. 
Signiferi fluitare etiam armorumque magistri : 
et poterat vincendo vagus felicia miles 
bella repentinis praevertere cladibus, atque 
illustrem foedare diem, ni providus alti 
Scipio consilii, revocantia signa dedisset. 
Cognita nam postquam iusso tubicine campis 
vox sonuit, tenuere gradum signumque secuti 
in primos rediere globos. Hinc agmina rursus 
turbine concurrunt alio, sed viribus isdem ; 
aethere dispersos veluti cum turbidus Auster 
arctavit nimbos, siluitque repressa parumper, 
dum tonat, hinc pluviis et grandine mixta resurgit 
tempestas inimica satis. Excesserat ardens 
Scipio iam colles immensa strage coactos, 
collatisque iterum signis et viribus ambae 
miscebant acies aequato proelia campo. 
Solicitum spectasse deum tot funera gentis 
indomitae, tantosque truci sub Marte labores 
crediderim, seu quis validis foret exitus armis. 
Hoc equidem mundi campo commissa patenti 
nutabat fortuna die, quis iura supremi 
imperii summumque gradum, quis sceptra teneret. 
Favisset si forte etenim sors ultima Poeno, 
quis dubitet quin immensum dominata per orbem 
impia Carthago rerum tenuisset habenas, 
Romanumque nihil foret haec in tempora nomen ? 
Itala barbaricis tellus lacerata colonis 
mutasset genus egregium, maiorque fuisset 
Africa. Si potuit nomen sibi Graecia inermis 
imposuisse suum, quanto magis Africa victrix ! 
Sed miserata pios divina potentia nobis 
succurrit, talemque virum peioribus annis 
Italiae dedit afflictae, qui fortia bella 
fortior exciperet, qui non praesentia tantum, 
Sed ventura etiam discrimina pelleret unus ; 
temporibus cui tuta suis innixa maneret 
et cui libertas servanda sequentibus annis. 
Iam media sol almus equos regione trahebat 
aetherea et tantas spectabat territus iras. 
Impiger et nullo defessus membra labore, 
non aestu, non vulneribus, non nube calentis 
pulveris, extremas manibus tentare procellas 
Scipio tendebat, cuneus quo densior illum 
et ducis adversi facies optata vocabat. 
Ac velut Aetnaeo descendens vertice vastat 
flamma cavernosi convexa trementia montis, 
et scopulos ruit obstantes arbustaque frangit 
obvia, sulfureae reboant simul undique valles, 
sic ferus et simili prosternit turbine cuncta 
Scipio, saepe monens : "Miles Romane, precor te : 
aut vince aut morere : mecum nunc ultima tenta. 
Haec via vel Romam, vel certo tramite ducit 
ad superos". Haec vociferans intrabat in agmen 
Hannibalis. Contra ille gravi cum mole ruentem 
excipit impavidus. Confligunt fulmina Martis, 
hinc Scipio, hinc Hanibal ; cernensque ex aethere Mavors 
miratur tales terris superesse magistros 
militiae, tales operum ferrique ministros. 
Hic precor ut mendax desistat Graecia tandem 
nominibus certare ducum ; pudeatque referre 
imbelles Asiae populos Gangemque subactum. 
Parthorum sileant reges et Persidis arvis 
exiguo spectata phalanx ; nec conserat ipsa 
Troia manum Priamique domus cantata poetis 
Graiorum et nostris ; non regum quisquis odoro 
crine fluens atque Assyrio crispatus amictu. 
His campis non Indae acies, non fluxa per armos 
purpura, non levibus tantum confisa sagittis 
turba fugax ; verum hinc armis innata, virenti 
robore subsistens Italo Romana iuventus 
arma tulit : contra assiduis exercita bellis 
agmina Poenorum, quibus est Hispania testis 
virtutis Latiumque magis ; quae mille per arva 
Romanos hominum victores omniaque ausos 
iam pessum ferro dederant et fortibus armis. 
Has inter gentes alio certamine longe 
concursum est, aliis animis. Iam vera fatenti 
viribus haec acies praeit, haec levitate ; sed unum est 
parque odium ambabus. Vix tandem fessa parumper 
cedebat Poenorum acies. Tum fervidus ira 
Hannibal exclamat : "Non haec tibi signa, retrorsum, 
furcifer, ut referas dederam. Quin pergis ? Et illa 
hostibus in mediis potius discerpta relinque. 
Heu mihi ! Quo ruitis ? Non est via recta. Venite : 
hac hostem reperire licet. Carthaginis estis 
sic memores ? Hac forte domum remeare putatis ? 
Erratis, miseri cives ! Haec carceris una 
exiliique via est." Haec dicens ibat in hostes 
solus et intrepidus. Cunctas sic ille pudore 
et victas pietate ducis firmasse cohortes 
visus erat ; bellumque ingens renovataque caedes 
coeperat. Urgebat Scipio primusque premebat 
obstantes cuneos et funera crebra serebat : 
perfidiam numquid tam longa inferre videbo 
proelia virtuti ? Non sic pietatis avitae 
oblitos rear esse deos. Concurrite fortes 
pectoribus manibusque, viri ! Victoria praesto est." 
Talia iactabat stricto mucrone tremendus. 
Iamque referre pedem paulatim exterritus hostis : 
mox magis atque magis ; nec iam reverentia tanti 
ulla ducis retinere diu potuisset in armis. 
Ecce autem pariter redeuntes hoste fugato 
Rex Laeliusque retro fessos... 
improvisi a tergo invadunt. Ilicet ergo 
coepta prius sensim laxis fuga pergit habenis ; 
nec patriae pietas, proprii nec cura pudoris 
nec decus Hannibalis quicquam valuere precesque. 
Ille videns fractas acies et terga suorum 
versa metu, rapidum trepida formidine tandem 
volvit equum campoque fugit lacrimosus aperto, 
accusansque omnes hominesve deosve, propinquum 
pervenit Adrumetum. Illic moenibus urbis amicae 
substitit. Hinc iterum Poeno revocante senatu 
digreditur. Postquam attonitae sub moenia ventum 
est patriae, non ille forum, non publica templa, 
sed furtim petiisse larem contentus et ima 
sede diu maestus, latebris sese abdidit atris. 
Pronus ad Oceanum, cupiens narrare profundis 
antipodum populis nostro quae viderat orbe, 
sol rapidos stimulabat equos ; nondumque solutus 
Scipio curarum laqueis, suprema volutans 
excidia infandae gentis tempusque locumque 
atque aditus formamque rei et discrimina secum 
cuncta simul tacitus vigili sub mente movebat. 
At quia solis iter devexum atque hora monere 
grata videbatur fessis daret otia castris, 
instituit revocare acies meritamque quietem 
tradere militibus, nocturni tempora somni. 
Et tamen hostili quam primum irrumpere vallo 
visum est : huc alacres igitur praeit ipse cohortes 
ingrediturque aditum nullo custode locorum. 
Illic praeda ingens... 
praecipitem meditante fugam et quid vita valeret, 
non quid opes, passimque iacens pretiosa supellex 
inventa est. Rapitur cupidae Carthaginis aurum 
per maria et terras quaesitum sanguine multo : 
barbaricae Libyco quod vieta Hispania bello 
misit avaritiae, Sardis quod fessa cavernis, 
quod Siculis totiens extorserat impia templis, 
quod medio percussa die plaga torrida mundi 
et niger Aethiopum populus regnumque perustum, 
quod Mauri Numidumque olim per saecula longa 
aut reges misere alii, quodque Itala tellus 
tot dederat damnis ; id totum sanguine mixtum 
Africa nunc revomit. Quid tot valuere rapinae ? 
Raptor raptorem spoliat. Nunc ite per ampla 
aequora, nunc validas prosternite turribus arces, 
nunc aratrum antiquis insultet moenibus. Omnes 
unus habet praedas hostis, mundique superbit 
tot spoliis vestrisque simul. Tandem agmine fesso 
Scipio magnanimus referens victricia retro 
signa sub occasum solis sua castra revisit. 
Captivos servare iubet, quaeve ampla relatu 
ac speciosa forent ; nam cetera praeda viritim 
sparsa erat atque animos mulcebat militis acres. 
Serus Atlanteo radiabat vertice pulcher 
Hesperus et nitido rarissima sidera caelo. 
Aggere gramineo considit laeta iuventus, 
celsior at cunctis Scipio rexque additus illi 
herbosum tenuere torum. Tum corpora curant 
fessa labore gravi belloque exhausta diurno. 
Ut dapibus compressa fames primusve quievit 
impetus edendi, placido facundior ore 
Laelius ingreditur : "Postquam mihi fata dedere 
hunc tantum vidisse diem, contentus abibo 
quo iam cumque trahent ; nec me natum esse pigebit, 
dum tecum vixisse ferar, fortissime rector 
Hesperiae, cui nostra salus bene creditur uni. 
Hoc, fateor, solo mentem spes ultima lusit ; 
nam rediens bello magna iam parte peracto, 
cum Massinissam cedentem terga viderem 
teque per adversos tanta virtute tonantem 
"Actum de Hanibale est" tacito cum murmure dixi. 
Nunc quibus ille viis aut quonam eruperit astu 
obstupeo mirorque fugam ; sed notior illis 
est regio, idque hodie multis fortasse salutis 
causa fuit." Medio abrumpens sermone loquentem 
rex ait : "Iste quidem merito clarissimus omni 
posteritate dies per saecula longa feretur, 
nominis Ausonii fuerit dum fama superstes. 
Sed, Laeli, mihi crede, novi moresque animumque : 
Hannibal anne dolis victus succumbat an armis 
serius, incertum est. Unum mihi lumen in illo 
centum oculis par est, Argum quem saepe vocare 
bellorum soleo, quia non est fallere cuiquam 
ingenium mentemque viri. Tamen omnia vitae 
consilia atque omnem ancipitis discriminis artem 
verterat una dies. Iamque hunc prendisse videbar 
et comitem inviso Romam misisse Syphaci. 
Sed dum cuncta oculis lustro vigilantibus, ille 
avolat et noto decurrit tramite tutus : 
nec dubium ingentes quin montes stragis et altum 
sanguinis infandi pelagus vel mole vel undis 
crevissent, nisi dilapsos per opaca viarum 
vicinae sociis cepissent moenibus arces." 
Excipit hunc Scipio : "Vitam quaecumque per omnem 
aut vidi aut legi, fateor, mihi parva videntur 
fabula, dum memini Hannibalis. Vidistis, amici, 
quantus erat, quantaque acies firmaverat arte. 
Ipse mihi adversus veniebat in agmine primo 
obiciens Poenos Italis, Numidasque rebelles, 
Massinissa, tibi, memor hos odioque metuque 
in regem pugnare suum ; Latiamque cohortem 
ecce ubi constituit, quoniam venisse coactam 
noverat. In frontem stetit Indica belua pugnae, 
Getulique greges : horum terrore putavit 
Romanam turbare aciem, quorum impetus illi 
profuit innumeris bellis. Sed amicior omnem 
hunc nobis fortuna metum detraxit ; eramque 
ipse ego sollicitus quibus hoc eludere monstrum 
artibus aut tolerare feras quo robore possem, 
atque ideo primam rara legione catervam 
implevi, facilis pesti qua transitus esset, 
ut cursu diffusa suo contemptior iret 
innocua feritate ruens. Sed, Iupiter alme, 
quam forti stetit ille animo, dum fracta videret 
cornua, quam nihil extimuit, quotiensque labantem 
restituit virtute aciem interdumque coegit 
spem titubare meam ! Solitum iactare profecto, 
mentio clarorum fuerit si forte virorum, 
audivi, ipse omnis bello quod tertius aevi 
orbe sit in toto ; peragitque hoc ordine : primum 
ponit Alexandrum, Pyrrhum locat inde secundum, 
et sequitur mox ipse duos. Sed vera fateri 
non livor vetet aut odium : mihi maximus omni 
Hannibal ex numero est, Darium nisi forte Porumque 
est vicisse magis quam, quos numerare labor est, 
tot nostros fudisse duces ; nisi praestat inermem 
barbariem superasse manu, quam caede cruenta 
Romanas stravisse acies. Distantia longe 
acta ducum memoro. Quid ? Mores moribus aequem ? 
Hinc regem nudare piget : stet tegmine famae 
clarus apud populos ! At dignis laudibus acrem 
hinc hostem celebrare vacat. Quis bella subire 
promptior, aut medio quis cautior esse periclo ? 
Quisve cibi aut somni, quis vini parcior illo est ? 
Hoc admirari soleo, quod saepe relatum 
est mihi : funerei post prima exordia belli, 
sollicitum adsidue et facinus sub mente profunda 
volventem egregium, nunquam cenasse sedentem. 
Iam quid ego armorum curas artemque supremam 
militiae, terramve duci clipeumve cubile, 
neglectaeque decus vestis studiumque frementum 
cornipedum memorare velim ? Patientia quanta est 
frigoris atque aestus cursusque sitisque famisque ! 
Quanta ducum miles, quanta est dux militis idem 
spes animis ! Quod primus eat ruiturus in hostem, 
ultimus excedat campis. Haec omnia pridem 
novimus experti. Si quid modo pectore in illo 
aut veri aut sancti melior natura locasset, 
optarem nostro genitum natumque sub orbe. 
Quis mihi ductorem laudet, quem caeca gubernet 
ebrietas, fugienda viro cuicumque, sed altis 
principibus funesta lues ? Quis sparsa cruore 
convivia et plenis elata cadavere mensis, 
perque aestum ancipites algenti in flumine saltus ? 
Barbaricus cui luxus iners et Persica sortis 
blandimenta novae placeant ac purpura mollis ? 
Cetera praetereo ; sed enim non moribus istis 
Hannibal Italiam bello vastasse trilustri 
evaluit." Sic fatus erat. Tum pauca modeste 
Massinissa refert : "Depressor magne tuarum 
atque alienarum mirator maxime rerum, 
si mihi das fandi veniam, stat dicere contra. 
noscendi studio famae si credis avitae, 
Magnus Alexander, nullis non victor in oris, 
orbe peragrato tandem pervenit ad ortus, 
fortunamque simul clausit cum tempore vitae ; 
Hannibal et spatio brevior victusque cruente 
est hodie. Ille Asiam tentataque cuncta subegit, 
innumeros domuit populos urbesque ducesque 
  [lacune] 
"Et lupus immensum qui tuto irrupit ovile, 
is timet adversum longe spectasse leonem. 
Vicit Alexander populos, rex optime, nosti, 
quos adiit : Graios titulis haud ille paternis 
subtrahat. Ast Asiam quo vicerit inde paratu 
scimus et imbelles Arabes et inertia Bactra. 
At non Arctoas gentes, qua vergere primum 
commoditate loci poterat, non Punica regna, 
non Italos mundique caput, Gallosque et Hiberos 
attigit ; hos extra, quid dignum laude videtis 
egregia et tantis titulis tantoque boatu ? 
Vicisse hunc omnes liceat, fudisse quod usquam est : 
Regibus Eois domitis Indoque cruori 
quatuor obiciam Latio confecta potenti 
proelia. Visne gravem et memorandum in saecula testem ? 
Alter Alexander rex Epirensis et huius 
non minor ipse animis et avunculus, orbe viritim 
diviso, Italiam venit belloque subactus, 
dum latus Ausonia transfixum cerneret hasta, 
haec ait expirans : "Heu quam diversa nepoti 
et mihi bellorum cecidit sors ! Ille iocose 
femineum subigit nullo certamine vulgus ; 
durior armatis mea me discrimine tanto 
obiecit fortuna viris". Cum talibus ergo 
Hannibal iste viris tot iam fera bella per annos 
qua virtute gerat nostis ; namque illa perennis 
gloria magnifici regis fortunaque semper 
prospera et in finem simili comitata favore 
non nihil externis sicut splendoribus addit, 
omnia sic studio vigili meditantibus aufert 
indicium verique viam : pars altera namque 
fortunae latet ambiguae, nec noscere promptum est 
quantus in adversis. Brevitas quoque temporis illi 
hoc tribuit, morsque ipsa viro properata, nec ullum 
maius habet fortuna bonum, quam leta sub uno 
et vitam clausisse die. Si tempus utrique 
indultum excutias, tute fateare necesse est 
Hannibal ut plures vincendo exegerit annos, 
quam vivendo alius. Macedum quo vita tyrannum 
tempore destituit, toto quis protinus orbe 
vicerat Hannibalem ? Si tunc cessisset ad umbras, 
ibat honorato visurus Tartara curru, 
quaesito non de Persis Arabisque triumpho. 
Sin rex longaevae traxisset fila senectae, 
quis fuerit certus venturo tempore vates, 
num fortuna senem exciperet, num rara secundis 
forte fides seros mansisset firma sub annos, 
praecipue si, quod fuerat iam saepe minatus, 
Italiam senior tentasset et Africa bella ? 
Singula versanti, quoniam nox alta soporis 
admonet, hic illo maior belloque videtur 
clarior, atque hodie plus verae laudis adeptus, 
si famam egregiam non dat fortuna nec aufert, 
quam vincendo alius ; licet omnis Graecula circum 
obstrepat et testes inculcet turba libellos." 
Dixerat ; astabant intentis auribus omnes. 
Miles in his gravior paulumque annosior unus 
incipit : "Haud dubie quem magnum dixeris, ille 
maximus est, nec parva tibi miranda videntur, 
nec vulgare aliquid solitum laudare tenemus. 
Hoc unum petiisse velim : si tertius ille est, 
quem tandem claro tanta virtute relictum 
Scipiadae putat esse locum, quove ordine sese 
insereret, si forte acie victricia signa, 
quod procul avertant Superi, tenuisset ab ista." 
Doctus ad haec Laelius : "Tu, si quis sidera caeli 
dinumerare volens hoc digerat ordine, primum 
Luciferum, post Arcturum gelidumque Boetem, 
hinc alios ignes, solem fortasse putabis 
praeteriisse ? Imo stat per se solus, et inde 
nomen habet. Nec sum ignarus quid callidus ille 
responderet ad haec, acie si victor abisset 
hesterna : Macedum regem Pyrrhumque secundos 
esse sibi, cunctosque alios quos clara per orbem 
fama duces loquitur. Sed enim se dicere quartum 
noluit erubuitque altis miscere supremum 
sideribusque diem." Sic ille effatus et omnes 
adsensere animis nutuque et murmure laeto. 
Talibus atque aliis noctem sermonibus illam 
insomnem traxere diu. Iamque Hesperus alto 
mersus erat pelago, mediumque rotunda loquendo 
transierat iam luna polum. Tunc undique passim 
defessi in viridi deponunt aggere membra. 
Sic ubi tristis apes caelo commisit aperto 
impetus, et magnae caedis pluit aether acervos, 
pars victrix repetit sedes procul hoste remoto 
et circa regem coeunt ac murmure plaudunt, 
postremum irriguo dant corpora lassa sopori 
atque omnes pariterque silent pariterque quiescunt. 
Vixdum exorta dies iterumque ascendere classem 
Laelius et Romam laeto rumore iubetur 
sollicitosque implere Patres. Iamque aequora felix 
nuntius ingrediens Austro dat vela ferenti. 
Hic status in castris ; at quis Carthagine terror, 
qui dolor aut quaenam trepidi nova cura senatus ! 
Plebs subitis percussa malis praetoria circum 
it Patrum afflictisque iubet succurrere fatis 
Poenorum, et patriae miseram prohibere ruinam. 
Illi autem dubii consultant, qualiter olim, 
dum scopulo collisa ratis gemit atque supremum 
naufragium impendet, coeunt atque ultima tandem 
consilia expediunt trepidi sub nocte magistri. 
Omnibus una salus visa est exquirere quaenam 
mens foret Hannibali, ducis an spectata probati 
virtus sub tanto cecidisset victa periclo, 
staret an adversis animus spesque ulla sub alto 
pectore, et ambigui quae sit sententia belli. 
Ille diu renuens tandem populique Patrumque 
imperiis obstare nequit. Maestissimus ergo, 
confususque pudore gravi ac maerore, latebris 
egreditur, qualis rapto matrona decore, 
quae quamvis culpa careat, sibi conscia tanti 
dedecoris, silet ipsa tamen refugitque videri 
exhorretque viri aspectum faciemque suorum. 
Ut trepido stetit ille foro, confusa repente 
turba ducem visura suum, quem tempore tanto 
tam procul a patria longiquaque bella gerentem 
audierat, populusque omnis concurrit et ingens 
Curia et innumero complentur compita vulgo. 
Aspiciensque suos cives generosus et asper 
spiritus intumuit ; tandemque silentia tristi 
fronte monens : "Uno siquidem plus viximus" inquit, 
quam decuit placuitque die - crimenque fatebor 
ipse meum : pridem tacitus me proelia sensi 
aversis tentare deis, sed pulchra per omnes 
gloria praecipitem casus famaeque libido 
caeca tulit - , testes facio, quos sensimus hostes 
esse, deos : actum quicquid vel arma vel artes 
vel nostrae valuere manus, nec defuit umquam 
cura operi egregio. Vicerunt numina nostros 
conatus. Cecidi totus, nec iam ulla relicta est 
spes mihi : vos precibus Romanam exposcite pacem. 
Consilii haec est summa mei." Sic fatus in imas 
rursus abit latebras, caelumque videre recusat. 
Inde pudor mixtusque dolor, simul ira pavorque 
cum quaterent animum assidue, tutasque negaret 
fama moras hostisque odium, secreta paravit 
effugia occultosque abitus ; lucemque per omnem 
multus adesse foro, populo se inferre frequenti ; 
Vespere thesauros ad proxima littora mittit 
ingentes, seque ipse, vagus ceu, moenibus effert ; 
dumque poli medium nox intempesta rotaret, 
conscendit puppim tacitus, tum carbasa ventis 
pandit et infaustae condemnat litus arenae. 
Iam procul Italiam pelago spectabat ab alto 
suspirans repetensque sui primordia fati. 
Stat regum tentare fidem ferrique quod usquam est, 
et bellum renovare ferum, mundumque procellis 
exagitare aliis. Iam pridem magnus in armis 
rex erat Antiochus : Syriae iam tractus et omnes 
Hellespontiaci fervebant litoris urbes, 
iamque Ephesum belli sedem rex ipse tenebat, 
aequore iam classis campisque equitatus apertis ; 
dux deerat coeptis. Huc recto tramite proram 
Hannibal, huc clavum iubet, huc et carbasa flecti. 
Iam Drepanum propere, iam litora nota Panormi 
praetereunt curvosque sinus Zephyroque favente 
Vulcanum Liparimque secant, fumumque favillis 
nigrantem horrificis geminumque ardere cacumen 
suspiciunt pavidi, fugiuntque iuvantibus undis. 
Stat sinus, Italicum latus inter et arva propinquae 
Trinacriae, solitus spectantes fallere nautas 
eminus, unius ac faciem protendere terrae, 
abstulit id dubium donec longaevior usus 
paulatim, nam continuo duo litora tractu 
dixeris haerere et geminos se tangere montes, 
quod quondam fecisse ferunt. Huc vela Pelorus 
seu casu seu sponte dabat, namque ille magister 
puppis erat. Timuit fraudem dux callidus et se 
obiectum ratus insidiis, nil tale merentem 
obtruncat : subitoque errorem agnovit, et acris 
paenituit facti. Siculo tum monte cadaver 
deposuit bustumque super construxit et aram 
addidit ac statuam memorem ; nomenque sepulti 
nunc etiam mons ipse tenet semperque tenebit. 
Faucibus emergens dubiis ratis impia vasto 
sulcat iter pelago : Cephalon prior obvia surgit 
ac vicina pari spatio contenta Hyacinthus. 
Laeva brevem dabat inde viam, si fluctibus Isthmos 
cederet ac gemini limes maris alta Corinthus. 
Iustius exemplo novus hic fortasse recenti 
supplicium erroris potuit timuisse magister ; 
ergo gubernaclum flectit. Iamque aequore ab alto 
litoream Mathona vident, ubi forte Philippus 
rex Macedum fuerat, iam lumine captus eodem. 
Contigit hinc animum viduaeque iniuria frontis 
et dolor atque Italae admonuit locus ille paludis. 
Inde maris latae scopulos emensus Achaei 
volvitur, eximio qua palmite fertilis extat 
angulus atque Euros seu Gnosia prospicit arva 
innumerasque sacro sparsas legit aequore terras. 
Hinc Ephesum festinus adit regisque furentis 
excitat admotis ardentia pectora flammis. 
Utque alias caeli ventis urgentibus oras 
occupat interdum nimbus, qui grandine postquam 
hos vastavit agros, illo ciet orbe procellas 
ingeminans longeque tonans, sic pulsus ad ortus 
Italiae vastator erat. Quos ille tumultus 
excivit, quantas strages ferus ense parabat, 
si fortuna foret, metuens id scilicet unum, 
dis falsum iurasse suis, nempe omnia fando 
si sequar, excutiar coepto. Labor iste sequentum 
et decus ingeniis : fatis occurrere Eois 
atque Asiam Libyae fratremque adiungere fratri. 
Scipio muneribus divum tantoque favore 
fretus, ad extremum invisae Carthaginis ardens 
excidium intendit ; stat enim quocumque vocantem 
fortunam mens certa sequi, nec mittere tempus 
incassum quod fata dabant. Victricia signa 
Octavio commissa duci totasque phalanges 
terrestri iubet ire via et sub moenia saevae 
Urbis agi ; petit ipse Uticam, quo Lentulus illis 
missus ab Italia magna cum classe diebus 
appulerat. Veteresque novis ubi miscuit alnos, 
iam petit aequoreo Poenorum tramite portum, 
scilicet ausuros pelago ratus ultima victos, 
si quid adhuc reliqui faceret fortuna retusis 
viribus aut animis, si spes foret ulla sub armis. 
Litoribus cunctis iam formidata subibat 
Ostia ; iam lituis stridentibus aequora circum 
omnia, iam scopuli, iam concava saxa fremebant ; 
ipse repercussus confusis vocibus aether 
horrisonum late terrorem in moenia iactat. 
Frondibus ecce oleae circum redimita virentis 
supplicibusque onerata viris venit obvia puppis 
ac pacem veniamque petens. Nil vocibus illis 
responsum est aliud : firmo sunt litore iussi 
adventum exspectare ducis Romanaque castra. 
Ipse sub invisae classem tamen admovet urbis 
moenia et aerias speculatur comminus arces. 
Conspicit excelsas solido de marmore turres 
liminibus super adstantes ac ferrea claustra 
portarum totis et propugnacula muris, 
admirans Romamque putans vidisse secundam. 
Urbs circumfuso vallatur maxima ponto, 
et muris et tuta situ. Nisi salsa parumper 
angusti a tergo pepulissent litora campi, 
insula tota foret. Subter latissima portus 
planities immota iacet faucesque catenis 
nectuntur validis, crebrae stant litore turres. 
Ipse oculis metitur opus libratque periclum 
exploratque aditus, ubi pronum prendere terram, 
qua penetret portum, quae sit via tuta sub arcem 
invisam ; veluti cupiens prosternere rupem 
cultor agri, aut segeti damnosam avellere quercum, 
it circum tentatque modos, facilemque ruinam 
cogitat innocuamque aliis campoque sibique. 
Iam satis immensam terrore impleverat urbem ; 
Inde fretum remis, caelum clangore tubarum 
intonat et signis resonant crepitantibus aure. 
Digrediturque minax. Illum stupefactus euntem 
Mercurii collis montique inscriptus Apollo 
prospiciunt plebsque ipsa tuens horrescit ab alto, 
attonitaeque gemunt matres ac multa precantur ; 
anxia sic volucris tentantem prendere nidos 
pastorem adspiciens, trepidis se verberat alis 
multa querens truncoque pavens suspenditur alto. 
Iamque Uticam appulerat, iunctisque in litore tandem 
agminibus sociis, uno quae tempore circum 
duxerat Octavius, Tunetis moenia versus 
carpit iter, classemque cavo sub monte recondit. 
Non procul inde aberant, subitus cum nuntius hostem 
adventare refert. Syphacis filius ultro, 
nomine Vermina, sortis casusque paterni 
intempestivus vindex serumque coactis 
auxiliis, aderat, minime spernendus in illo 
venisset si forte die ; magnasque trahebat 
nunc equitum peditumque ferox in bella catervas 
nescius Hannibalis victi. Neve arma capessant 
Scipio militibus, vallum ne aut castra revellant 
imperat, aut acies moveant aut signa sequantur. 
Recta acie stabant armisque animisque parati 
flectere lora manu, praevertere gressibus hostem ; 
at celare iubet. Parent, et valle latenti 
improvisa acies Verminae occurrit. At ille 
angustis deprensa locis parat arma suosque 
explicat ut licitum est. Concurritur atque cruentum 
bellum oritur caedesque recens gemitusque dolorque ; 
atque loco claudente fugam, truncatur ad unum 
tota fere iuvenis acies. Ast ipse fugaci 
raptus equo medios inter delabitur hostes 
solus et adversi petit avia confraga montis. 
Infelix ! Quanto melius sub strage virorum 
casurus miseroque patri, si fata tulissent, 
carcere in Albano comes et Tiburte sepulcro ! 
Scipio victrices acies praedamque trahentes 
innumeram, arma et equos, vestes currusque iugales 
intextasque auro tunicas cristasque micantes, 
ad coeptum conducit iter ; velut obice parvo 
egreditur paulum ripas, mox omnia victor 
obvia prosternit furibundo vertice torrens, 
indignansque moras primo se dirigit alveo. 
At postquam passim tota Carthagine victus 
Regulus et casus sonuit fortuna recentis, 
extemplo terrore gravi tremuere, minorque 
luctus maioris renovavit vulnera damni ; 
puppe velut fracta, remo cum tristis adhaesit 
navita iactaturque vadis, cui litora longe, 
spes fuste exiguo titubat, si forte malignus 
fluctus et hunc rapiat, mortem gemit atque secundum 
naufragium : tanta ex parvis momenta supremum 
tempus habet ! Pacem lectos veniamque petitum 
ter denos placet ire viros, quos vultus et aetas 
et genus et virtus populo praeferret in omni. 
Talia per Libyam : belli sed fama peracti 
nondum Romanam serpens penetrarat ad urbem, 
solicitosque Patres, Poeni quos fama rebellis 
moverat, ac plebem attonitam portenta deorum 
plurima terrebant : medio sol aethere visus 
imminui, sensimque iubar decrevit ; et ingens 
contremuit tellus arbustaque multa dehiscens 
sorbuit horrificoque palam subsidit hiatu ; 
Tybris agens silvas riparum iura furenti 
amne supergressus magnam conterruit urbem 
diluvio insolito, subitumque horrendus in ipso 
monte Palatino descendit saxeus imber. 
Ergo Sibyllinis aditis responsa petentes 
sacra deis iussi peragunt, summusque sacerdos 
succinctus de more Iovem superosque faventes 
Iunonisque minacis opem Latoniaque astra 
invocat, et Martem pingui mollire iuvenco 
Romani patrem imperii torvamque sororem 
Ledaeosque parat fratres Furiasque Chaosque 
Telluremque deum, nisi falsa est fama, parentem 
et Nymphas matres fluviorum ac Nerea magnum 
Nympharum patrem. Sic relligiosus opima 
certatim tepidis altaribus aggerat exta. 
Postquam rite minas visum est placasse deorum, 
consul ab urbe novus discedens Claudius Afrum 
litus adire parat. Miserum torquebat inanis 
ambitio : laudem hac tantum reperire putabat 
posse via aeternam, si permittente Senatu 
Scipiadae magno aequatum gessisset honorem, 
inque gravi bello partes tenuisset easdem. 
Is, populo prorsus licet adversante, Senatum 
flexerat assiduis precibus. Quot saepe repulsis 
ambitus efficitur, quantoque labore pudendus 
constat honos ! Victor properabat plebis et aequi 
participem se ferre duci. Natura profecto 
erubuit clausitque vias, elementaque pontum 
indignata gravi perturbavere tumultu. 
Lauretana retro linquebant litora nautae 
securi ventorum et carmina nota canentes ; 
applaudente freto, remis frangentibus aequor 
undique respondent rostrisque secantibus undae. 
Horrida tum subitis consurgunt versa procellis 
aequora et Aeolio prorumpunt carcere fratres 
indomiti quatiuntque polos terramque fretumque. 
Inde repentinis panduntur carbasa ventis 
nequicquam : vario fervescunt caerula motu, 
huc illuc rapitur classis flatuque rotatur 
quolibet ; at nulla spectant navalia proras. 
Hinc Aquilo violentus agit frangitque rudentes, 
inde furens Auster perfundit lintea nimbis 
et tumidos lato deducens aequore fluctus 
litus in Ausonium frangit. Fastigia mali 
subsidunt pelago. Quotiens in nubila surgit, 
et Tyrrhena salo spumante cacumina pulsat, 
at quotiens retro furiosa relabitur unda, 
crescit in immensum Tuscum latus arvaque fundo 
sicca patent nudaque tremunt delphines harena, 
et crebris sonat in scopulis allisa carina. 
Nox caelum tenebrosa tegit ; tum fulgura circum 
saeva micant, toto descendunt fulmina caelo, 
aequor agit montes et torrens unda nigrescit. 
Claudius ancipitis permotus imagine fati 
diriguit tremuitque metu. Nunc improba damnat 
vota suae mentis, tantosque optasse labores 
paenitet : armorum mallet vitasse tumultus 
magnanimoque decus proprium titulosque decoros 
Scipiade et belli famam liquisse perennem 
ac mansisse domi et patrio iacuisse sepulcro. 
Talia volventem Calabris ex montibus Eurus 
horrifer impellit. Fessam Populonia classem 
prima videt, saxis post hanc spumantibus Ilva, 
Corsica post scopulis minitantibus excipit, inde 
Sardiniae Arctoum latus attigit. Inde frementi 
infelix agitur pelago et crescente procella, 
magnaque pars classis fluctu superante fatiscens 
in mediis subsedit aquis ; pars cautibus atris 
dissiluit, durisque allisit frigida saxis 
corpora nautarum ; pars turbine iacta retrorsum 
litus ad Etruscum rediit, solacia busti 
Italica tellure petens. At Claudius amens 
et paucae morte ex media rapientibus undis 
vix Calarim tetigere rates. Hic classe novanda 
consulis intentumque animum memoremque pericli 
attonitumque invenit hiems. Non Punica vidit 
litora, non belli rumores territus ullos 
auribus excepit ; lapsoque inglorius anno, 
fascibus absumptis rediit privatus in urbem, 
atque fatigata nequicquam classe virisque. 
Felicis Romam interea laetissima belli 
fama venit. Totam reserantur templa per urbem 
fitque deis immensus honos : solemnia cives 
quaslibet ante aras persolvunt vota frequentes : 
finibus avulsos hostes, cervicibus asprum 
excessisse iugum, cladem transisse metumque 
in caput inque trucis muros Carthaginis ; ipsum 
perdomitum bello fontem causamque laborum 
succubuisse ducem ; nil iam superesse timendum. 
Ambitus hic alter maiori auctore magisque 
exarsit Populumque omnem cunctumque Senatum 
involvit : consul siquidem Cornelius altum 
Lentulus imperium Libyci discrimine belli 
atque annum nomenque suum illustrare parabat ; 
scilicet hoc meditans, seu pax instaret, haberi 
pacis honorate princeps ; seu bella manerent, 
perfacilem exhausti fore iam certaminis omnem 
eventum et praegrande decus. Sic ille labori 
incumbens alieno, indignum ardebat honorem, 
semine non proprio messem rapturus opimam. 
Heu pestis damnosa homini et funesta libido 
nominis, imperio nocuisti saepe Latino ! 
Hic ego (nam calamum fert impetus atque parumper 
abstrahor incepto) vos, quos Romana loquendo 
externis aequare iuvat, percunctor : ubi unquam 
gente pares animi totque adversantibus ulla ? 
Vos mihi nunc populos regesque ducesque potentes 
obicitis ; sed cesset amor livorque malignus, 
quis gessit tam magna ducum regumve ? Nec illis 
aemulus obstrepuit, mediosque irrupit in actus 
invidiae conflata lues ; non annus agentes 
fortia destituit, vetuitque domesticus hostis 
imperium extendi ; non illos castra moventes 
detinuit populus ; non sero in bella profecti 
ante diem rediere domum revocante Senatu 
aut equitum prohibente aciem peditumque novari 
aut classem et merito stipendia digna labori. 
Consiliis reges moderantur regna trahuntque, 
non ipsi ex aliis pendent aliisve trahuntur 
arbitriis : finem belli et primordia norunt ; 
dum libet accipiunt et dum libet arma reponunt, 
liberiore via seque et sua signa ferentes. 
Non illos praecessor iners reparandaque ferro 
segnities fessos in finem pertulit anni ; 
non collega fuit cladis temerarius auctor 
invitas rapiens in aperta pericula turmas ; 
non successoris nocuit metus alta moventi, 
gloriaque in praeceps tulit et celerare coegit. 
Nec mihi nunc quisquam referat de nomine litem 
virtutis, vanisque illam seiungat ab umbris, 
aut externa sibi ceu non sua praemia tollat. 
Credite, cunctarum longe blandissima rerum est 
gloria, nec levibus stimulis agit insita fortes 
egregiosque animos generosaque pectora pulsat. 
Qua cui sit dubium quin sollicitudine dempta 
hoc duce Carthago fuerit sensura supremum 
excidium et meritam fato calcante ruinam ? 
Quod questum persaepe ferunt post bella reversum 
Scipiadam, in cineres casuram a culmine Byrsam 
invisasque domos stirpemque genusque deosque 
Poenorum et nomen, ni caeca Claudius ardens 
ambitione prior, post Lentulus alta ruentis 
ambo humeris dirae subiissent moenia terrae. 
Consulto tamen has superos servasse nepoti 
reliquias famamque reor nomenque secundum. 
Verum ego pervideo quo sim progressus et unde ; 
nunc redeo. Postquam Tunetis victor ad arcem 
Scipio pervenit, legati tramite recto 
hunc adeunt tristes genibusque trementibus una 
affusi, miseris verbis et supplice vultu 
fortunam erroresque suos rabiemque furentis 
Hannibalis patriaeque graves sine crimine casus 
deplorant, veniamque petunt. Praecluserat aures, 
victorum temerata fides ac Punica fraudis 
exempla abruptaeque recens iniuria pacis. 
Res in consilium perlata est : omnibus idem 
ardor erat : ferro instandum et vindice flamma 
perfidiae, ac pacis nullas admittere voces. 
Cunctorum votis oberat longaevus in illa 
obsidione labor perdendaque gloria tantae 
summa rei, ducis adventu quem fama canebat. 
At minime ingentes animos fixumque movebant 
Scipiade ingenium ventosae nomina famae. 
Altius aspirans caelum spectabat et astra 
virtutisque decus nudum. Tamen omnia fidi 
pectora consilii pariter permota severo 
proposito flexere ducem, lacrimisque petitam 
uberibus tandem placuit permittere pacem 
et bellum finire ferum. Sic villicus olim 
nocturnos metuens fures, legit arbore poma 
immatura astu ; sic pastor pendula ramis 
hospitia et nidos spoliat pullosque reportat 
implumes properans serpentum avertere pestem. 
Postera lux iterum legatos multa precantes 
retulit. Hos Scipio dictis compellat amaris : 
"Impia gens, credes tandem tot cladibus ullum 
esse deum caelo, qui nostros vindicet actus, 
cui scelus omne odio, cui sint mortalia curae ? 
Effera gens, infensa bonis, mitescere sero 
incipe, docta malis, rabiemque aliquando nocendi 
exue. Semper erit tibi summa et sola voluptas 
fallere, nec fraudis studium, gens perfida, linques ? 
Nos equidem, quamquam extremas merebare ruinas, 
parcimus indigne meritasque remittimus iras. 
Hactenus ut steteras, stabis nec strata videbis 
moenia, nec victor quicquam de finibus aufert. 
Libertas meritis servilia cuncta manebit. 
Hannibalem causam belli fontemque furorum 
poscimus : utilius vobis vestraeque quieti 
quam nobis, illum abicitis, quo sospite pacem 
nec sperare licet ; bellorum semina pectus 
illud habet, tanto quae vobis sanguine constant. 
Hoc Italas strages, hoc ipso ulciscere mortes, 
gens afflicta, tuas, mundumque deosque per illum 
elusos totiens ; geminis hoc insuper uno 
urbibus aeternum populisque auferte pavorem. 
Nullus ad haec Libycis elephas mitescat in oris, 
aptum animal bellis, et quos domuistis ad unum 
tradite. Quin etiam violatis pacis in umbra 
legatis illata palam convicia dignus 
penset honos. Captae redeant hoc litore naves. 
Cetera convenient facile, et sub legibus isdem 
quas olim edixi, cum me sub nomine pacis 
ludere venistis ; nec nos fortuna levabit 
blanda, nec asperior franget vos. Ista referte 
Patribus ac Populo ; et si semper fallere dulce est, 
fortunam tentate iterum." Sic ille paventes 
affatus... 
Urbe miser trepida populo variante tumultu 
exoritur, discorsque diu sententia. Tandem 
omnia suscipiunt tristes : sic fata iubebant 
ultima ; condensis volucris ceu vepribus haerens 
accipitrem super astantem videt anxia, nec se 
ausa movere loco, patitur laqueumque manumque 
aucupis : impendens tanti est differre periclum. 
Altera Romuleam legatio tendit ad urbem 
Poenorum ; princeps noti cognominis Haedus 
Hasdrubal infestusque armis et pacis amator, 
vir vita senioque gravis facieque verendus 
annosa, Hannibalis multum fautoribus impar. 
Tres secum comites Itali venere secuti 
Romani ducis imperium. Sed Lentulus, aeger 
ambitione sua, legatos arcuit urbe ; 
nam belli cupidus consul fugiebat honestum 
pacis iter ; donec victo molimine tandem 
aede sacra Bellona Patres hostesque recepit. 
Postquam legati pleno introiere Senatu 
longaevi multa cum maiestate silentes, 
canitiesque graves vultus et colla reflexis 
crinibus exornans miro squalore refulsit, 
cunctorum movere animos. Nunc pacis amicos 
venisse affirmant animisque et vocibus illam 
orantes ; nunc vera peti. Tunc Hasdrubal Haedus 
incipit : "Erratis veniam si numina nunquam 
exorata negant, spes me tenet optima, Patres 
conscripti, superis quos fama potentibus aequat, 
et pietate pares. Fateor, mihi fessa senectus 
iam pridem attulerat longae fastidia vitae, 
praecipue postquam egregium nova bella petentem 
conspexi iuvenem. Timui, casusque futuros 
ante diu agnovi ; linguae sed forte peperci 
aut tacui metuens. Sed enim me serior aetas 
fecerat audacem. Testis mihi Iupiter esto 
caelicoleque alii, testis mihi maxima quondam 
Carthago : huc etiam solitam transcendere famam 
auguror, infestus studiis iuvenilibus atque 
consiliis quotiens fuerim quotiensque periclis 
obtulerim mortique caput. Sanctissimus Hanno 
et comes et testis superest, quem - parcet Hamilcar -  
Africa terra tulit nulli ratione secundum. 
Cum primum puer ille ferox Hispana gerentem 
bella patrem blandis conatus flectere verbis 
ut secum perferret eum, iuratus ad aras 
constitit, heu monstrum horrendum, nos multa vicissim 
contulimus ; tunc ancipitem trepidare favillam 
coepimus : at veniam dedimus puerilibus annis. 
Sed rapto genitore - utinam quem fata tulissent 
maternum dum pondus erat funestaque mundo 
sarcina ! - Praecepti puer hic memor ire parabat 
Hesperiam iam dira tumens. Vesana favebant 
ingenia, atque animos laudabat turba paternos, 
in puero vultus mirata et verba sepulti. 
Obstitimus tunc ambo palam, nec profuit ; ivit 
assuevitque malo imperio et feralibus armis ; 
et magnam tenui flammam accendente favilla, 
quanta per Ausonium ruerint incendia mundum 
vidistis. Nunc nos incendia nostra videmus, 
inque suas sedes tandem vaga flamma reversa est. 
Vix mihi danda fides fuerit, sed numina iuro 
conscia : non alio vestras me pectore clades 
ingemuisse olim, quam nostrae vulnera gentis 
lugeo nunc ; quoniam semper rectissimus ordo 
hic mihi visus erat, seriesque immota malorum 
ex Latio in Libyam, vosque ut fera flamma relinquens 
nos peteret nostrasque domos. Ignoscite, Patres, 
funestum memorare diem, cui sanguine multo 
reddidimus modo nempe parem : quo tempore cladis 
Cannensis cupidam complevit nuntius urbem, 
publica laetitiae duo nos spectacula soli 
voce parum fausta et maesto foedavimus ore. 
Tunc quoque magnanimus quae post mala sensimus, Hanno 
vaticinatus erat. Sed fata inimica trahebant 
infortunatam sub digna piacula plebem ; 
iam miseras monitis fortuna salubribus aures 
clauserat atque oculos velo fallente tegebat. 
Parcite, Romani : deus et fortuna priores 
eripuere animos, quod vis humana nequibat. 
At pudet incusare deos. Erravimus omnes 
culpaque cunctorum fuerit ; sed vera fatebor, 
crimine turba caret : malesani pectoris ardor 
ac furor ille fuit duraeque potentia sortis. 
Namque ego, me rigidum quanquam vocet atque severum, 
absolvo populum ; paucos sed crimine vero 
condemno, paucosque dolus me iudice nectit 
grandiloquos tumidosque animis, qui gesta suorum 
in populum iactare solent, statuasque ruentes 
ostentare situ, reliquorum carpere verbis 
omnia, seque duces vulgo praestare furenti. 
Nec pudet adversus primordia vestra iocari, 
Alpinos habuisse patres, populumque vocare 
pastorum ! Non improprie ; nam iudice Marte 
hactenus indomitos reges et bella professos 
ut totidem tractatis oves, populique videntur 
in pavidos abiisse greges. Sat cognita mundo 
sunt generis elementa novi et Mavortis origo, 
quem factis verum esse patrem et virtute probatis. 
Nunc ubi turba nocens, latebris quibus abdita torpet 
degeneri vallante metu ? Cur magna locuti 
non redeunt, miseros et hiantem fallere plebem 
pollicitis ? Utinam veniant patriamque revisant, 
ut liceat sontes meritis innectere vinclis 
et iuvenes raptare senem. Non laetior amplo 
Scipio conscendet Capitolia vestra triumpho, 
quam nostri scelerata ducis compressa catenis 
huc traheret mea colla manus, summumque putarem 
me patriae infando duxisse ex hoste tropaeum. 
Nec minus Hasdrubalem, si quid mihi creditur, odit 
perfidus ille animo, quam quos sibi praedicat hostes ; 
nec magis horreret vestros praecedere currus, 
iudicio quam stare meo. Verum ipse per umbras 
effugit noctis medio, nec cernere vultus 
sustinuit nostros, causam quibus esse malorum 
se norat : patriam timuit spectare ruentem. 
Ergo abiit tacitus laesa contentus ab urbe 
exilium peperisse sibi : decreta suorum 
nempe nocens pavet atque iras vultusque manusque. 
Et merito crucibus penderet victima tristis 
ille modo volucres pascens informe cadaver, 
piscibus aut pelagi medias effusus in undas 
esca foret, canibus dignus cibus ille marinis, 
aut aliquid monstri Libyci censura rigoris 
in caput id meritum studio certante novasset. 
Denique non frustra vobis foret ille petitus 
debitus ambobus populis et debitus orbi ; 
ipse ego vel vivum vel frusta cruenta dedissem 
semesumque caput. Vobis hinc nostra voluntas 
sit satis, oramus : concors nam iussa libensque 
cetera Poenorum complectitur omnia vulgus, 
quae vestro placuere duci. Spectate tabellas : 
singula conveniunt. Pulchra est vindicta precanti 
parcere prostrato. Nulla est victoria maior 
quam vicisse animum. Nam felicissimus ille est 
qui se felicem vultuque animoque modesto 
agnovit, tenuitque modum ; quod forte videtur 
difficile insuetis, stimulis quod gaudia tangunt 
parva repentinis animos nec frena regentes 
praecipitant. At perpetuis satiata triumphis 
pectora sunt vobis, parcendi summa voluptas ; 
nec minus imperium venia quam fortibus armis 
Romuleum auxistis. Vestrae pietatis egentes 
nos sumus, et veniam positis exposcimus armis. 
Parcite supplicibus : satis est potuisse nocere ! 
Magna sumus vobis aeternum gloria victi, 
maxima servati. Quod si vos forte merentum 
poena iuvat iustusque dolor, nisi fallor abunde est 
quod memores statuere dei quodque intulit ingens 
Scipio. Si quid adhuc superest, ignoscite victis 
victores : fuerit vobis pars ultima magnae 
vindictae affusum hic vitam veniamque precantem 
Hasdrubalem vidisse senem." Sic ille locutus 
continuit tacitum veneranda fronte dolorem. 
At comites passim proiecti in limine, verbis 
flebilibus tenuere Patres, lacrimisque Senatum 
implevere suis ; nati ceu funus acerbum 
stat pater aspiciens, lacrimas nec fundit aniles, 
luget hic interius ; genitrix resoluta capillos 
maesta iacet tunditque genas gemituque madescens 
aethera femineis vacuum mugitibus implet. 
Coeperat auditis iam mitior ira Senatus 
inflecti et sensim lenito pectore iustas 
exaudire preces. Tum vero ex Patribus unus 
perfidiae infensus Poenorum : "Dicite per quos 
subsistet pax ista deos foedusque secundum ; 
nam primos sprevistis" ait. Tunc fronte modesta 
Hasdrubal assurgit paulum, "Perque" inquit "eosdem 
periuris adeo infestos iurabimus istam 
pacem alia servare fide." Vox illa querelis 
imposuit finem, vultusque animosque serenans 
ac responsa Patrum. Pacem sanxere frequentes. 
Hasdrubal hic iterum : "Di vobis iusta rependant 
praemia, Romani, nostro qui digna furori 
supplicia aufertis meritasque remittitis iras. 
Nunc ego, nam veteres non amplius alloquor hostes, 
sed dominos sociosque novos, hoc deprecor unum : 
nos vestrae cupidos admittite moenibus urbis 
captivosque videre date et cognoscere cives. 
Sat mihi longarum solacia magna viarum 
haec fuerint, serique decus mercesque laboris, 
quodque libens longinqua petam super aequora, Romam 
et mundi vidisse caput." Quodcumque petebat 
permissum, et magnam admirans ingressus in urbem est. 
Non aliter stupuit, nisi falsa est fabula, caelum 
ingrediens viridi subito translatus ab Ida 
Laomedonteus puer, ut vaga sidera circum 
haesit et Iliacas despexit ab aethere silvas. 
Appia marmoreo suscepit limine porta 
prima viros ; magno mox obvia moenia gyro 
Pallantea vident, quo structa est regia monte 
Evandri primusque novae locus inclitus urbis ; 
hic elementa notis impressa, hic Arcados almae 
divinum ingenium et miracula maxima rerum 
monstrator docet ipse viae librosque repertos 
fatidicae Carmentis opus, quantumque Latinis 
contulit ingeniis mulier veneranda per aevum. 
Caelius ad dextram remanet, fastigia laeva 
collis Aventini, validasque in rupibus arces 
suspiciunt antrumque vident. Hinc fabula Caci 
Herculeusque labor placido sermone morantes 
detinuit lotaeque boves in gurgite Tusco. 
Hic quoque Sublicii pontis pila discolor acris 
Coclitis admonuit, statuaque insignis equestri 
ille locus tenuit fixos in virgine torva. 
Hinc sedem Solis mirantur et aurea templa 
Tellurisque domum, Capitoliaque alta paventes 
ascendunt ipsumque putant contingere caelum. 
Hic hominis caput inventum fodientibus alte 
audivere, prius patriae portenta coacti 
et bubalum damnare suum subigendaque turpi 
colla iugo et duri praesagia certa laboris. 
Hic cellam videre Iovis, qua ditior usquam 
nulla fuit, censumque alta sub rupe repostum, 
liminaque innumeris iam tunc calcata triumphis 
et niveos currus et rapta ex hostibus arma, 
aurea magnorum nec non diademata regum 
sceptraque et armillas et dempta monilia collo 
gemmatosque frenos sellasque ex ordine eburnas. 
Hic clipeos fractasque rates ac Punica signa 
et phaleras novere suas ; tacitusque per omnes 
luctus iit veteris referens vestigia belli. 
Tum volucris per templa vagos argentea paulum 
occupat incursu Gallorum et voce canora. 
Procedunt, fortesque viros habituque verendas 
matronas amplasque domos variisque gravatos 
bellorum exuviis arcus et crebra videntes 
signa triumphorum solidoque in marmore pugnas 
atque sepulcrorum pompas. Monstrantur aquarum 
sub terram caeloque viae. Iam valle Suburrae 
Caesaream videre domum, cui summa potestas 
debita, cui rerum princeps. Hinc valle relicta 
Esquilias fessi dictumque a vimine collem, 
inde Quirinalem superato vertice montem 
transierant, nudoque duos astare gigantes 
corpore conspiciunt - en quot certamina famae ! -  
Praxitelis opus Phidiaeque insigne supremi. 
Scipiadum hic latis excelsa palatia muris 
atque arces tremuere feras et cognita bello 
signa nimis Libyae nomenque genusque superbum. 
Hinc laeva flexere viam. Flaminia iam tunc 
porta vocabatur, quae Tuscum respicit orbem. 
Martius hac reduces vicino flumine campus 
excipit. Hic longo traducens ordine rerum 
planities sine fine patet : quis fascibus altis 
Primus honos, quonam pectus matrona pudicum 
vulnere traiecit, cui sit commissa virorum 
libertas et qua natos ferus ille securi 
percutit ; ac pulsos violata ex urbe tyrannos 
accipiunt, et cuncta notant. Laevaque Minervae 
amplaque cunctorum monstrantur templa deorum, 
venturae ad meliora domus. Iam Tybridis alti 
gurgite transmisso, dextrae super aggere ripae 
Etruscum tetigere latus : ductorque viarum 
Romuleum immensa designat mole sepulcrum, 
progrediturque loquens quo ductus ad astra Quirinus 
turbine transierit, qua tempestate Senatum 
obruerit trepidum, metuensque ut palluerit sol ; 
et Proculi visum memorat Capreamque paludem ; 
at crimen silet ille Patrum. Iam flumina praeter 
descendunt, collemque vident ubi regia Iani 
prisca fuit, iuxtaque domus Saturnia quondam : 
Ausoniae hic regum et Latiae primordia gentis 
ultima condiscunt et nomina clara virorum. 
Hic Italus prior aeterni rex nominis auctor 
Italiae Picusque comes stirpsque omnis avorum 
narratur, populique novi monstratur asilum. 
Inferius longi tenuit certaminis illos 
historia et Clusio redeuntes robore reges 
castraque Porsennae, utque incumbens Scaevola flammis 
supplicia erranti infligat non debita dextrae. 
Inde Lycaonia gemino brevis insula ponte 
pervia transitur. Poterat vix ulla relatis 
esse fides monstris, tantas quod flumine moles 
regia praeda olim populo spargente dedisset. 
Iam campana iterum laevae confinia ripae 
calcabant, Fabiasque domos miserandaque tanti 
funera discebant generis Cremeramque nocentem. 
Ut Capitolino redeuntes vertice tandem 
defessum tenuere gradum, tum protinus ingens 
visa revolventes stupor arripit. Inde sedentes 
attoniti siluere diu. Mox facta videndi 
copia captivos. Stabant horrentia longo 
agmina maesta situ pallentiaque ora tumebant 
nudaque perplexis onerabat terga capillis 
caesaries incompta diu squalorque tegebat 
luridus effigiem tristemque ferebat odorem. 
Ferrea vincla gradum lento suspendere tractu 
cogebant, manicaeque graves complexibus illos 
carorum vetuere frui. Tum verba vicissim 
dulcia permiscent, sed perstrepit aere catenis 
redditus excussis stridor lacrimaeque per ora 
egregia pietate fluunt. Quae fata, quis urbis 
sit status inquirunt patriae, quae numina victos 
respiciant. Velut infernis ubi Manibus olim 
umbra recens nostroque ruens descendit ab orbe 
suppliciis onerata suis, illam anxia circum 
agmina funduntur, nova quidnam nuntiet hospes : 
haec nati petit eventus, ast illa relictae 
coniugis explorat vitam seniumve parentum ; 
haec de fratre gemens, aut dulci inquirit amico ; 
publica cura omnes supero quis vultus in orbe 
una tenet ; quis sceptra regat, quis flectat habenas 
imperii, quid bellorum quantumne quietis ; 
oraque sollicitis exsanguia rictibus hiscunt 
noscendi studio ; sic carceris hispida turba 
hospitibus instare novis et quaerere multa. 
Postquam finis erat lacrimis, petit ipse suorum 
ut redimenda darent aliquot modo corpora blandus 
Hasdrubal. Ast illi, victores nulla negare 
munera qui nossent, scriptis quae nomina vellet 
edere praecipiunt. Lectos dedit ille ducentos, 
quos posito squalore pius facilisque Senatus 
in Libyam perferre iubet, si foedera pacis 
firma forent, nullis pretiis, pro munere solo 
reddendos patriae. Cunctis sic rite peractis, 
Hasdrubal invisae quondam, nunc moenia carae 
Urbis amica retro rediens hac voce salutat : 
"Urbs accepta deis, caput orbis et unica mundi 
gloria, terra ferax, clarorum sola virorum 
o patria armipotens, divum domus, optima rerum, 
Roma, vale ! Iam laetus eam quocumque vocabunt 
fata senem. Vidi quantum visurus in orbe 
hoc fueram." Dixit : tum Tybridis ostia linquens 
navigat in patriam, victor, captivaque secum 
agmina mittuntur. Liceat terrestria caelo 
aequare, eternis mortalia, maxima parvis : 
sic prope descendens caelo sua vincla resolvit 
captivis antiqua potens et Tartara fregit 
voce deus secum in patriam miseranda reducens 
agmina et exhaustas longis cruciatibus umbras. 
Scipio pacifico redeuntem suscipit ore. 
Pax populis ducibusque placet, foedusque feritur 
ante aras testesque deos, caesaeque litantur 
terga suis dextraeque ducum iunguntur inermes. 
Rursus in Italiam reditum et firmante Senatu 
acta ducis, pax in libros relata vetusto 
more patrum, legesque datae iurataque verba. 
Scipio longaevo gaudens posuisse labori 
iam finem, reditumque parans, in praemia totus 
vertitur, ac laudes et dona ingentia solvit 
militibus. Cirtam Syphacisque omnia regi 
donat et emeritum regni confinibus ultro 
ampliat immensis ; victos ex foedere damnat 
reddere res regi socio pactumque tributum 
solvere Romanis. Hinc ad condigna reversus 
supplicia et iustas vario discrimine poenas, 
mitius in servos egit : servile putavit 
esse fugam, non nosse fidem. Quicumque repertus 
liber militiae desertor, protinus ille est 
supplicio extremo affectus : qui iura fidemque 
tempore tam dubio iurataque liquerit arma, 
Romanos crucibus rigidus dedit, atque Latinis 
abscidit merita trepidantia colla securi. 
His actis, classem solvit comitante senatu 
extremum in litus Poenorum et supplice turba 
victorem mirante suum ; quos ille benigne 
digrediens dictis postremum affatur amicis : 
"Vivite contenti proprio, memoresque deorum 
vivite, nec caecos iterum furor invidus arma 
induat. Imperium antiquis stat finibus amplum 
et leges patria cum libertate relictae. 
Gloria sit quamquam latum imperitare per orbem, 
tutius est parere bonis : mihi credite, vobis 
in longum quaesita quies ; nos dura laborum 
sarcina sollicitos ullo sine fine tenebit. 
Hostis erit quicumque usquam nudaverit ensem, 
qui nova bella manu, bellorum aut verba movebit. 
Cura laborque gravis scelerum censura per orbem ; 
at vobis tranquilla salus sine litibus ullis : 
praesidium in nobis, nisi temnitis, omne paratum 
semper erit. Poenos inter nostrumque senatum 
sponsor ego. Placidam tandem condiscite vitam : 
sumite placatas mentes, deponite ferrum 
ex animis ; tales tanto nisi turbine frustra 
bis docuit fortuna viros. Dimittite tandem 
aequoreas tentare vias : discrimina quanta 
praecidam, quantumque mali quantumque laborum ! 
Exuram classem, quae vos per cuncta furentes 
litora raptabat, quae vobis prima malorum 
materiam dedit Ausoniisque incumbere regnis 
compulit ac timidos docuit transcendere fluctus. 
Haec vestris fortasse oculis spectacula dira 
si fuerint, cohibete animos, membrumque putate 
abscindi vitae infestum. Satis ampla tenetis 
regnorum spatia et secti confinia mundi. 
Sat terris errare licet. Funesta voluptas 
curarum est homini : statui succurrite vestro ; 
consulite et nobis, curamque auferte metumque 
Hannibalis, rabiemque suam sibi linquite soli. 
Si quid erit dubii quod publica fata monebunt, 
Hos audite senes." Dixit dextrasque prehendit 
illorum : ambo autem deflexis genibus una 
ante ducis cecidere pedes, hinc maximus Hanno, 
Hasdrubal hinc Haedus. Tota iam classe soluta, 
Scipio provectus paulum subsistit et omnes 
imperat hostiles flammis absumere puppes. 
Non alias tantae pelago fulsere favillae 
aut Thetis extimuit late torrentibus undis 
defectum ; non dum currus optata paterni 
lora puer rapuit Phoebeus et aethera flammis 
accendit mundumque vagis. Si saecula retro 
omnia percurris, sola haec incendia sensit 
Neptunus metuenda sibi : non Punica quondam 
Romanis facibus bello consumpta priore 
Spartanisque prius, non Attica litore classis 
usta Syracusio tantas dedit aequore flammas. 
Torpuerant miseri cives sua damna gementes, 
haud aliter quam si subito praedulcia cunctis, 
coniugia et nati atque arces et templa deorum 
ipsaque Carthago flammis arderet in illis. 
Scipio provectus pelago Romanaque classis 
iam placidum sulcabat iter. Non rauca procellis 
aequora fervebant ; ventisque silentibus undas 
victorem sensisse putes. Tranquillior illis 
vultus erat, caelo facies composta sereno. 
Sic hostile fretum, sic cuncta elementa videres 
obsequio mulcere ducem. Iam litora longe 
Africa linquebant alacres et bella canentes 
ibant ac valido frangebant remige fluctus. 
Puppe ducis media tacitus meditansque sedebat 
Ennius, assiduus rerum testisque comesque ; 
Scipio quem tandem aggreditur verbisque benignis 
excitat incipiens : "Nunquamne silentia rumpes, 
o mihi multorum solamen dulce laborum ? 
Fare, precor ; nam perpetuis tabentia curis 
pectora nostra vides. Placido sermone levare 
illa soles ; faciesque modo, tantum ora resolve, 
si tibi nascenti, quo polles, summus Apollo 
ingenium caeleste dedit, si turba dearum 
Castalio infantem demersum gurgite lavit 
ex Helicone sacro, collesque eduxit in altos, 
et calamum et vocem tribuit mentemque poetae." 
Ennius auditis caput extulit atque ita fatur : 
"O flos Italiae, iuvenis, stirpisque deorum 
certa fides, quid nunc nostro placet ore moveri, 
quidve iubes ? Equidem tacito modo pectore mecum 
volvebam quod nulla ferent iam saecula maius 
eximiae virtutis opus, quam nostra quod aetas 
laeta videt, nullusque unquam sub mente movebit 
grande aliquid, cui non, magnas spes inter, honestum 
nomen in ore sonet, qui non venturus ad actum 
Scipiadae meminisse velit, pro munere vultus 
non cupiat vidisse tuos. Maiorque sepulcri 
post cineres te fama manet. Mortalia livor 
carpit enim ; at mors invidiam consumit et arcet 
ac procul a bustis abigit. Tua gloria pridem 
vicerat hanc pestem, iamque altas tuta per auras 
fugit humum morbosque hominum moresque malignos, 
seque parem tulit alma deis. Tamen ecce supremum 
incrementa diem famae tibi multa daturum 
promisi expertus ; quoque ipse a morte recedes 
longius, hoc maior meritum te fama sequetur. 
Tempore crescet honos perque ultima saecula mundi 
clarus eris. Virtus quoniam non altius ibis : 
descensus vereor. Sed nostra peritia fandi 
nondum propositam valuit contingere metam, 
nuper ab exiguis radicibus orta, nec ante 
cognita per Latium, Argolicis contenta colonis. 
Hoc igitur mecum indignans sub mente movebam, 
praecones meritos tua quod notissima virtus 
non habitura foret. Macedum rex magnus amici 
forte videns saxum Aeacidae titulosque sepulcri, 
"Fortunate" inquit "iuvenis, cui nominis illum 
praeconem reperire fuit ! " Non parve profecto 
est claris fortuna viris habuisse poetam 
altisonis qui carminibus cumulare decorem 
virtutis queat egregiae monimentaque laudum. 
At tibi, summe ducum, claro quo nullus Homero est 
dignior, in reliquis blanda inque hoc durior uno 
me solum fortuna dedit. Currentibus annis 
nascetur forsan digno qui carmine caelo 
efferat emeritas laudes et fortia facta 
et cui mellifluo melius resonantia plectro 
Calliope det fila lyrae vocemque sonoram." 
"Parce, precor, verbis : tibi non, me iudice, vates 
Maeonius nec iure tibi praeponitur altus 
Euripides aut quos claro cognomine Grai 
concelebrant. Alio nolim me carmine dici, 
si dicendus ero. Quin quod te poscimus" inquit 
Scipio "prosequere ; et quae sint permissa poetis, 
famosaeque rei certos agnoscere fines 
te liceat monstrante mihi : quid laurea signet 
tam ducibus claris quam vatibus addita sacris. 
Neve tibi indignus videar cui talia forte 
narrentur, nobis animum dulcedine quadam 
pulchra movent, et continuis hoc pectus ab armis 
dulcia concussum placidae capit otia linguae." 
Ille autem : "Nulla est, fateor, tam dura feroxque 
mens" ait "alme ducum, cui non sit pulchra voluptas 
interdum curas inter vitaeque labores 
Pierios audisse modos dulcesque dearum 
irrepsisse choros. Sed enim haec praecordia numquam 
a Musis aversa reor. Non talibus astris 
tam magnum genuisse virum natura videtur. 
Errasset, si cui dederat cupidissima famae 
pectora, Musarum non ingessisset amorem. 
Quisquis enim se magna videt gessisse, necesse est 
diligat aeternos vates et carmina sacra. 
At nunc quod nostro poscis sermone doceri, 
accipe quam brevibus. Non illa licentia vatum est 
quam multis placuisse palam est. 
Scripturum iecisse prius firmissima veri 
fundamenta decet, quibus inde innixus amoena 
et varia sub nube potest abscondere sese, 
lectori longum cumulans placidumque laborem, 
quaesitu asperior quo sit sententia, verum 
dulcior inventu. Quicquid labor historiarum est 
quicquid virtutum cultus documentaque vitae, 
naturae studium quicquid, licuisse poetis 
crede : sub ignoto tamen ut celentur amictu, 
nuda alibi, et tenui frustrentur lumina velo, 
interdumque palam veniant, fugiantque vicissim. 
Qui fingit quodcumque refert, non ille poetae 
nomine censendus, nec vatis honore, sed uno 
nomine mendacis. Potes hinc perpendere quicquid 
scire petis : nostri quae sit mensura laboris, 
et latos fines, et quanta licentia nobis. 
Laurea restat adhuc : cuius dignare parumper 
participes nos esse tibi. Si gloria bello, 
nec minus ingenio constat, patiere virenti 
fronde duces vatesque simul sacra tempora cingant. 
Immortale decus viror immortalis utrisque 
indicat et longae promittit tempora vitae. 
Hinc deus ingenii lauros amat almus Apollo, 
Pieridum solitus cithara modulante choreas 
incola Cirrhaeo totiens duxisse sub antro. 
Praeterea hanc frondem rapido non fulmine vexat 
Iupiter ex cunctis, talemque meretur honorem 
laurus : ab aethereo tanta est clementia rege. 
Iam famae quod fulmen erit, nisi sola vetustas 
omnia prosternens ? Hunc gloria nostra pavorem 
non habet, atque ideo spernentis fulmina frondis 
serta gerit sanctoque legit de stipite ramos." 
Dixerat. At Scipio subridens : "Omnia mulcent ; 
sed laedis brevitate tua ; et dum dulcius inter 
ista sonant, medio sitientes calle relinquis. 
Ergo age ! Nam nullum iam litus cernitur, et sol 
transivit caeli medium. Tu dulcia prome 
verba, quibus mens alma scatet, placidoque volentes 
et longo sermone feras, partemque diei 
et partes pelagi minuens." Tunc ille coactus 
incipit - hic omnes tenuerunt murmure nautae 
et comites siluere ducis : "Vestigia famae 
rara sequens, quantum licuit per saecula retro 
omnia pervigili studio vagus ipse cucurri, 
donec ad extremas animo rapiente tenebras 
perventum primosque viros, quos fama perenni 
fessa via longe ignotos post terga reliquit. 
Hic quisquis merito fulgens fuit obvius, illum 
amplexu tenuisse animi mihi gloria summa est 
inque locum cari semper coluisse parentis. 
Praecipue illustres calamo florente poetas 
admisi atque ima cordis sub parte locavi. 
Milibus ex tantis unus mihi summus Homerus, 
unus habet quod suspiciam, quod mirer amemque. 
Ille mihi e caelo veniens tam saepe videtur, 
ut stupeam potuisse hominem sic alta tenere, 
astrorum sic nosse vias, sic climata terrae ! 
Qui licet ante novos reges et tempora Romae 
floruerit, tamen hoc in tempus mente reduxi 
praesentemque animo ficta sub imagine feci. 
Hoc sine nulla dies abiit, nox nulla sine illo. 
Ille breves cenas in longum traxit, et idem 
nunc longam breviare viam, nunc tramite plano 
edocuit rigidi transire cacumina montis : 
denique quicquid agens, nullo discrimine secum 
sopitus vigilansque fui, noctemque diemque. 
Hic mihi nunc etiam dubii sub tempore belli 
affuit in somnis. Quis somnum dixerit illum ? 
Pervigil astabam. Fracta nam pace sub armis 
omnia fervebant ; seroque in castra reversus 
contigeras animum. Iubeas si vera fateri, 
non timui ; tamen in dubio spes fessa pependit 
usque sub occasum solis. Tum maxime pernox 
cura animum tenuit, quid secum postera ferret 
tot motus clausura dies. Hic nocte sub alta 
aspicio adventare senem, quem rara tegebant 
frusta togae et canis immixta et squalida barba. 
Sedibus exierant oculi. Cava frontis imago 
horrorem inculta cum maiestate ferebat. 
Dirigui. Tunc ille manu similisque videnti 
occupat ancipitem Graioque haec more profatur : 
"Salve, care mihi Latiae telluris amice 
unice ! Quodque diu votis animoque petisti, 
aspice qualis erat quondam dum vixit Homerus. 
Huc ego vix tandem reserato carcere Ditis 
emersi, tacitae perrumpens viscera terrae". 
Procubui voluique pedes contingere pronus : 
umbra fuit nudaeque haeserunt oscula terrae. 
"Surge" ait "et mecum ex aequo, nam dignus es, ultro 
congredere et, dum tempus habes, tam saepe negato 
colloquio satiare meo". Tum protinus ardens 
exsurgo "Gentisque ingens o gloria" dixi 
"Argolicae summumque decus, quis talia tanto 
supplicia inflixit ? Sacrae quis lumina frontis 
naturaeque duces rapuit, tantumque nocere 
sustinuit mundo ? Non hic mihi creditus olim : 
Lyncea quin acies animo occursabat amanti 
visque oculis immensa tuis. Quos Graecia portus 
dives habet gemino late circumflua ponto ; 
quos colles, quae rura colit, quae vallibus imis 
antra tenet, quaenam frondosa cacumina silvis 
aut pelago scopulos, quos non mihi lumine certo 
monstraris ? Cernenda aliis longinqua dedisti, 
ipse propinqua videns minime ? Miracula menti 
quanta meae ! Aegeo diffusas ecce profundo 
Cycladas hinc numero ; video quot litore flexus 
Hellespontiaco : tu me nequis ipse tueri, 
ostendens tam multa mihi ! " Tum suscipit ille : 
"Vera quidem memoras ; sed non miranda. Quid ergo ? 
Qui mihi corporeos deus abstulit, ille nequibat 
restituisse alios quibus haec arcana viderem ? 
Desine iussa dei solitis onerare querelis, 
mortalis ! Namque iste hominum stultissima lis est. 
Iusta facit quaecumque facit. Sed noscere cuncta 
vestra nequit gravitas sub opaci carceris umbra. 
Quam multis nocuere oculi visusque vagari 
compulit et coepto forsan semovit honesto ! 
Hinc ea sponte quidem, gravis ut nocituraque multis, 
sarcina deposita est. Quin hinc modo pergimus ultra ? 
Tu caecum ne sperne ducem. Fortasse videbis 
multa animo placitura tuo. Nec cura futuri 
solicitet casus. Quoniam lux crastina campos 
sanguine Poenorum Latio victore rigabit". 
Prosequor augurio laetus. 
  [Lacune] 
hic ego - nam longe clausa sub valle sedentem 
aspexi iuvenem - : "Dux o carissime, quisnam est, 
quem video teneras inter consistere lauros 
et viridante comas meditantem incingere ramo ? 
Nescio quid, nisi fallor, enim sub pectore versat 
egregiumque altumque nimis". "Non falleris," inquit ; 
"agnosco iuvenem sera de gente nepotum, 
quem regio Italiae, quemve ultima proferet aetas. 
Hunc tibi Tusca dabit latis Florentia muris 
Romulea radice oriens, urbs inclita quondam, 
nunc nihil. Utve queas ortus confinia nosse, 
divitis egregius muros interluet urbis 
Arnus in Ausoniae descendens litora Pisae. 
Ille diu profugas revocabit carmine Musas 
tempus in extremum, veteresque Helicone Sorores 
restituet, vario quamvis agitante tumultu ; 
Francisco cui nomen erit ; qui grandia facta, 
vidisti quae cuncta oculis, ceu corpus in unum 
colliget : Hispanas acies Libyaeque labores 
Scipiadamque tuum : titulusque poematis illi 
"Africa". Quin etiam ingenium fiducia quanta, 
quantus aget laudum stimulus ! Seroque triumpho 
hic tandem ascendet Capitolia vestra, nec ipsum 
mundus iners studiisque aliis tunc ebria turba 
terrebit quin insigni florentia lauro 
Tempora descendens referat comitante Senatu. 
Hinc modo tantus amor, tanta est reverentia lauri. 
Omnibus ex silvis iam nunc sibi gratior una est 
Delphica ; iamque novas discit connectere frondes 
serta gerens ; iam venturi praesagia mulcent. 
Iste senescenti tantum illo in tempore Romae 
carior, annosae quantum contingere matri 
filius ille solet, quem post lacrimosa sepulcra 
natorum viduae sterilis tandem attulit alvus. 
Illa quidem, quae iam lustris nil tale ducentis 
viderit, hunc magno spectabit laeta favore, 
laurea dum capiet, dum templis serta relinquet 
primitiasque suas sanctas affiget ad aras. 
Florentina omnis magis ut sit grata propago 
idem unus tibi, Roma, dabit, nec protinus urbem 
paeniteat Tusci fundasse ad gurgitis undam. 
Hic quoque magnorum laudes studiosus avorum 
digeret extrema relegens ab origine fortes 
Romulidas, vestrumque genus sermone soluto 
historicus, titulosque urbis et nomina reddet. 
In medio effulgens nec corpore parvus eodem 
Magnus erit Scipio ; seque ipse fatebitur ultro 
plus nulli debere viro. At si vita manebit 
longior, et nullo praevertet turbine coeptum 
impetus alter iter, tunc ampla volumina cernes 
magnarum rerum vario distincta colore 
in tempus perducta suum. Quis cuncta renarret 
quae clausa sub mente gerit ? Pulsabar anhelo 
pectore, visendi cupidus cupidusque loquendi 
interea, et magnum - quis credere posset ? - Homerum 
dulcibus optabam verbis imponere metam. 
Iam mihi carus erat te propter et alta relatu 
cetera. Procedo sensim propiorque parumper 
conspicio curis gravidum sub flore iuvente 
et calamo haerentem viridique in gramine saeptum 
arboribus variis nitidissima flumina iuxta 
ac gelidos inter fontes rupesque prealtas. 
"Respice" dux inquit "quae sint umbracula ruris 
effigiesque sui. Namque hic ad talia primum 
eriget ingenium ; varius mox partibus orbis 
et terra pelagoque vagus concepta per annos 
desperata sinet. Vix rerum turbine tandem 
explicitus magno transibit plurima cursu". 
Singula mirabar, vix auditaque salute 
sustulerat gravis ille oculos et dicta parabat, 
cum matutino litui clangore repente 
excutior visis, somnusque recessit inanis, 
teque aciem video mediis educere campis 
sublimem hortantemque viros et signa moventem." 
Ennius, interea, dum talibus ore disertus 
aequoreum permulcet iter - iam fessus anhelos 
Phoebus Atlanteo recreabat gurgite currus -  
haud aliter quam qui levibus per plana quadrigis 
vectus et irriguo perfusus membra sopore 
non sentit transire diem longamque repente 
decrevisse viam stupet et vix credulus audit, 
Hesperio laevus Zephyrus surgebat ab axe. 
Vela levat classis ; tum dextro tramite prore 
volvuntur, fratrisque locum vice Cynthia pernox 
invigilat, lassisque datum requiescere nautis. 
Remigis ut strepitus siluit stridorque rudentum, 
Scipio mitis ait : "Seu sunt, seu talia fingis, 
dulcia sunt, fateor, sensusque et pectora mulcent. 
Illum equidem iam nunc iuvenemque novumque poetam 
complector, tibi nunc visum quondamque parenti, 
promissumque mihi gemino sponsore profecto 
diligo, quisquis erit ; si nullus, diligo nullum." 
Dixerat, et facili praebebant corpora somno. 
Sol pelago rediens ubi primum emersit Eoo, 
ingentesque procul iactabat carbasus umbras, 
litora prospiciunt alacres Lilybeia nautae 
Trinacriamque pari concordes voce salutant. 
Iam Drepanum praetervecti iamque omne remensi 
inde latus Siculum, solidae telluris in arvis 
ut primum posuere pedes, pulcherrima rura 
terrestri secuere via. Non carmine nostro 
laetitia Italiae, non occursantia passim 
agmina victori, populi non urbibus haustis 
servata grates pro libertate canentes 
stare queant ; donec patriae sub moenia ventum est 
et luxit sperata dies tempusque triumphi. 
Hic quoque, Calliope, quamquam sub fine voceris, 
dextra veni seroque favens assiste labori. 
Pulchrior Ausonio nunquam surrexerat orbi 
ulla dies. Roseo vultum suffusa rubore 
Phoebeos frenabat agens Aurora iugales ; 
laetior ipse quidem solito et formosior alte 
imperiis urgebat equos, iam lumine Romam 
Appenninigenae spectans de vertice silvae. 
Conveniunt proceres, portis ruit obvia turba. 
Sexus uterque frequens, aetas se proripit omnis, 
omnis honos omnisque gradus : substernitur auro 
omne solum et variis resplendent pulpita gemmis. 
Purpura per vicos sparsa est et purpura tectis 
obtentu factura viris victoribus umbras. 
Inde senum miti descendunt agmina vultu, 
hinc iuvenum phalerata phalanx in limine primo 
exceptura ducem. Facie subit ille serena 
ardua purpureo residens sua moenia curru 
et niveis invectus equis ; generisque ferebat 
aetherei frons alma fidem. Tum milia vinctis 
post tergum manibus captivi tristia vulgi 
procedunt : Macedum proceres, quo bella Philippus 
foverat auxilio : Sopater dux primus et ipsum 
sanguine contingens regem maestissimus ibat ; 
post omnis legio gravibus connexa catenis 
insequitur. Tum parte alia spectacula magni 
Syphacis : miseranda habitu namque obruta vinclis 
maiestas lacrimis pectus terramque rigabat 
flensque retro ad magnum referebat lumina crebro 
humida victorem : qualem sprevisset amicum 
mente notans tacita. Praeter tot dura ruinae 
angebat miserum pudor. Ingens turba suorum 
regia consequitur tremulo vestigia gressu. 
Hinc meriti cives, laqueis gens perfida iustis 
Poenorum perplexa venit, pulcherrima Romae 
moenia suspiciens : mox frater Hanibalis illis 
primus erat ; Maurae subeunt post agmina gentis 
Gallorumque manus ; Italus namque ordine in illo 
nemo fuit : digna meritos mulctaverat omnes 
morte simul, terreque hostes mandaverat Afrae 
indignos patriae aspectu et tellure sepulcri. 
Ante ebur et radians aurum et pretiosa supellex 
et vestes ostro insignes penitusque potentum 
divitiae regum pompa celebrante vehuntur. 
Inde graves clipei praereptaque fortibus arma 
signaque et horrentes galeae cristaeque trementes ; 
post tristes ducuntur equi domitique elephantes 
demissa cervice graves. Puerilia circum 
milia funduntur : turba obstrepit inscia rerum, 
bellua Barbarico quod tanta veniret ab orbe. 
Hinc illinc Romana acies erepta nefando 
servitio laetumque canens ex more triumphum 
concelebrat, nequeuntque oculos satiare videndo 
servatore suo. Prior it Terentius horum 
culleo : vir clarus, Latia tunc urbe senator, 
libertus veluti carum coluisse patronum 
Scipiadam fertur vitam obsequiosus in omnem. 
Ultimus it victor. Latiis exercitus armis 
atque equitum peditumque acies, velut obvius esset 
Hannibal in primo venturus limine contra, 
tum tubae et horrisonis victricia classica late 
perstrepuere modis : tremuerunt Tybridis undae 
ac circum pavet omne nemus ; fragor horridus Albam 
Argolicumque quatit Tibur gelidumque Soracte 
et Praenestinis rigidas in collibus arces. 
Sic tandem insueto Capitolia celsa triumpho 
ingreditur, gratesque deis persolvit amicis ; 
immensumque auri montem ingentesque recondit 
thesauros in templa Iovis, tempusque per omne 
ditavit patriam. Sibi sed cognomine solo 
contentus nihil hic proprias invexit in aedes. 
Nec dubium quin ad reliquos per bella triumphos 
straverit ense viam atque orbis patefecerit Urbi 
imperium : puduit neminem Carthagine victa 
subdere colla iugo, dominosque agnoscere mundi 
Romanos bello indomitos populumque Quirini. 
Ipse coronatus lauro frondente per urbem 
laetus iit totam Tarpeia rupe reversus. 
Ennius ad dextram victoris, tempora fronde 
substringens parili, studiorum almaeque Poesis 
egit honoratum sub tanto auctore triumphum. 
Post alii atque alii studio certante secuti. 
Ipse ego ter centum labentibus ordine lustris 
dumosam tentare viam et vestigia rara 
viribus imparibus fidens utcumque peregi, 
frondibus atque loco simul et cognomine claro 
heroum veterum tantos imitatus honores, 
irrita ne Grai fierent praesagia vatis. 
Nunc ego non ausim vos hinc ad tristia, Dive, 
materiamque trucem post tot modo laeta vocare. 
Quin potius longe fugite atque avertite vultus. 
Certe ego vobiscum fugiam tristesque querelas 
invidiae, procerum crimen culpamque Senatus 
non referam, populique nefas ac sponte receptum 
exilium mortemque ducis titulumque dolentis 
aspera marmoreo subscriptaque iurgia busto. 
Haec memorent alii : mihi nam certissima mens est 
hic metam posuisse operi ; patiarque nec unquam 
carmine tam maesto sacras maculare Sorores. 
O mea non parvo mihi consummata labore 
"Africa" ! Dum crescis, dum te comens relegensque 
mulceo, magnanimum mors importuna Robertum 
intempestive mundo subtraxit egenti ; 
et mihi praerepta penitus dulcedine vitae, 
speratum tibi clausit iter. Quo tramite perges, 
infelix ? Monstrabo viam. Non atria luctu 
turbida funereo, non dulcia limina quondam 
Parthenopea petes. Tepidi nova saxa sepulcri 
tristis adi lacrimisque riga. Cum videris illic 
ingentem exigua regem tellure iacentem, 
te sibi viventi promissam redde sepulto 
ac cineri persolve sacro : nam spiritus astra 
iam repetens, terrasque retro despectat inertes ; 
sceptra caduca fugit, mortales negligit actus. 
Ille tamen, quamquam regni diadema relicti 
rideat et curas veteres, nimiosque labores 
erroresque hominum solio miseratus ab alto, 
nos, nisi fallor, amat ; nostri mitissimus olim 
arbiter ingenii. Quo terris sidere rapto 
heu heu quam vereor ne quid tibi durior aetas 
obstrepat et titulis insultet caeca decoris ! 
Hospes Pieridum nostro iam solus in aevo 
reddere promeritum studiis qui nosset honorem, 
interiit : secumque simul spes nostra recessit. 
Felices quos illa prius meliora tulerunt 
tempora ! Nosque utinam... Nequicquam vana precamur ! 
Non licet ire retro. Nos cuncta novissima seros 
et ferus adverso prospexit Iupiter axe. 
Utendum sorte est et sidera nostra sequenda, 
qua ducunt, ne forte trahant. Mihi degere vitam 
impositum varia rerum turbante procella. 
At tibi fortassis, si - quod mens sperat et optat -  
es post me victura diu, meliora supersunt 
saecula : non omnes veniet Lethaeus in annos 
iste sopor ! Poterunt discussis forte tenebris 
ad purum priscumque iubar remeare nepotes. 
Tunc Helicona nova revirentem stirpe videbis, 
tunc lauros frondere sacras ; tunc alta resurgent 
ingenia atque animi dociles, quibus ardor honesti 
Pieridum studii veterem geminabit amorem. 
Tu nomen renovare meum studiosa memento : 
qua potes, hac redeat saltem sua fama sepulto 
et cineri reddatur honos. Mihi dulcior illo 
vita erit in populo et contemptrix gloria busti. 
Interea tamen haec, iubeo, per inertia transi 
agmina sollicito populorum incognita passu, 
vix procul extremo salutata a limine linquens, 
heu paucas habitura domos et rara per orbem 
hospitia ! At si quem vere virtutis amicum 
obtulerint tua fata tibi, secura repostum 
angustumque precare locum sub paupere tecto, 
atque ibi, sola quidem potius peregrinaque semper 
quam comitata malis, annosa fronte senesces, 
donec ad alterius primordia veneris aevi. 
Tum iuvenesce precor, cum iam lux alma poetis 
contigit incolumem tumidasque efferre per undas, 
per te ipsam iam facta senex, precor, ista cavere 
post mea fata velis, quodque omnia proterit unum 
tempus edax rapidosque dies solemque vorantem 
saecula et invidiae tristes contemnere morsus. 
