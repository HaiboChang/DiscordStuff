Turnus ut extremo devictus Marte profudit 
Effugientem animam medioque sub agmine victor 
Magnanimus stetit Aeneas, Mavortius heros, 
Obstupuere omnes gemitumque dedere Latini, 
Et durum ex alto revomentes corde dolorem 
Concussis cecidere animis, ceu frondibus ingens 
Silva solet lapsis boreali impulsa tumultu. 
Tum tela infigunt terrae, et mucronibus haerent, 
Scutaque deponunt umeris, et proelia damnant, 
Insanumque horrent optati Martis amorem. 
Nec frenum nec colla pati captiva recusant 
Et veniam orare et requiem finemque malorum. 
Sicut acerba duo quando in certamina tauri 
Concurrant largo miscentes sanguine pugnam 
Cuique suum pecus inclinat, sin cesserit uni 
Palma duci, mox quae victo pecora ante favebant 
Nunc sese imperio subdunt victoris et ultro, 
Quamquam animum dolor altus habet, parere fatentur, 
Non aliter Rutuli, licet ingens maeror adhausit 
Pectora pulsa metu caesi ducis, inclita malunt 
Arma sequi et Phrygium Aeneam foedusque precari 
Pacis et aeternam rebus belloque quietem. 
Tunc Turnum super adsistens placido ore profatur 
Aeneas: "Quae tanta animo dementia crevit, 
Ut Teucros superum monitis summique Tonantis 
Imperio huc vectos, patereris, Daunia proles, 
Italia et pactis nequicquam expellere tectis? 
Disce Iovem revereri et iussa facessere divum. 
Magnum etiam capit ira Iovem, memoresque malorum 
Sollicitat vindicta deos. En ultima tanti 
Meta furoris adest, quo contra iura fidemque 
Iliacam rupto turbasti foedere gentem. 
Ecce suprema dies aliis exempla sub aevum 
Venturum missura, Iovem ne temnere frustra 
Fas sit et indignos bellorum accendere motus. 
Nunc armis laetare tuis! Heu, nobile corpus, 
Turne, iaces. At non tibi erit Lavinia parvo, 
Nec dextra tamen Aeneae cecidisse pudebit. 
Nunc, Rutuli, hinc auferte ducem vestrum; arma virumque 
Largior atque omnem deflendae mortis honorem. 
Sed quae Pallantis fuerant ingentia baltei 
Pondera, transmittam Euandro, ut solacia caeso 
Haud levia hoste ferat Turnoque exsultet adempto. 
Vos memores tamen, Ausonii, melioribus uti 
Discite bellorum auspiciis. Ego sidera iuro: 
Numquam acies, numquam arma libens in proelia movi, 
Sed vestris actus furiis defendere toto 
Optavi, et licuit, Troianas robore partes." 
Nec fatus plura Aeneas se laetus ad altos 
Vertebat muros et Troia tecta petebat. 
Una ipsum Teucrorum omnis conversa iuventus 
Exsultans sequitur, volucresque per arva pedum vi 
Quadrupedes citat, incusans acri ore Latinos 
Ignavosque vocans. Strepit altus plausibus aether. 
Et quamvis inhumata rogis dare corpora surgat 
Ingens cura animo sociosque imponere flammis, 
Maius opus tamen Aeneas sub pectore volvens 
Primum aris meritos superum mandabat honores. 
Tum pingues patrio iugulant ex more iuvencos 
Immittuntque sues niveasque in templa bidentes 
Purpuream effuso pulsantes sanguine terram. 
Viscera diripiunt et caesum in frusta trucidant 
Denudantque gregem, et flammis verubusque remittunt. 
Tum vina effundunt pateris et dona Lyaei 
Accumulant. Plenis venerantur lancibus aras. 
Tura ignes adolent; onerata altaria fumant. 
Tum plausus per tecta movent magnumque Tonantem 
Extollunt Veneremque et te, Saturnia Iuno, 
- Iam placidam et meliorem ingenti laude fatentur - 
Mavortemque ipsum. Tum cetera turba deorum 
In medium affertur summis cum vocibus altos 
Perlata ad caelos. Ante omnes mitior unus 
Aeneas duplices mittebat ad aethera palmas, 
Et puerum pauca ore dabat complexus Iulum: 
"Nate, in quo spes una patris, per tanta viarum 
Quem variis actus fatis discrimina duxi, 
Ecce inventa quies, ecce illa extrema malorum 
Aerumnis factura modum acceptissima semper 
Atque optata dies, quam dura in bella vocatus 
Saepe tibi dis auspicibus meminisse futuram 
Iam memini. Nunc te, quam primum Aurora rubebit 
Crastina, sublimem Rutulorum ad moenia mittam." 
Dehinc sese ad gentem Iliacam volvebat amico 
Continuans vultu et placida sic voce locutus: 
"O socii, per dura et densa pericula vecti, 
Per tantos bellorum aestus duplicesque furores 
Armorum, per totque hiemes, per quicquid acerbum, 
Horrendum, grave, triste, ingens, et quicquid iniquum, 
Infaustum et crudele foret, convertite mentem 
In melius! Iam finis adest: Hic meta laborum 
Stabit, et optatam Latia cum gente quietem 
Iungemus. Dabit inde mihi Lavinia coniunx 
Bello acri defensa Italo cum sanguine mixtam 
Troianam transferre aeterna in saecula gentem. 
Unum oro, socii, Ausonios communibus aeque 
Ferte animis, et vos socerum observate Latinum! 
Sceptrum idem sublime geret: sententia mentem 
Haec habet: at bello vos et praestantibus armis 
Discite me et pietate sequi. Quae gloria nobis 
Cesserit, in promptu est; sed caelum et sidera testor: 
Qui vos tantorum eripui de clade malorum, 
Idem ego sub maiora potens vos praemia ducam." 
Talibus orabat, variosque in pectore casus 
Praeteritos volvens partamque labore quietem 
Haud parvo nimium ardenti exundabat amore 
In Teucros, gravibus tandem evasisse periclis 
Exsultans. Velut exiguis cum ex aethere gyrans 
Incubuit pullis et magno turbine milvus 
Insiliens avido ore furit stragemque minatur, 
Tum cristata ales concusso pectore mater 
Consurgit misero natorum exterrita casu, 
Rostrum acuit totisque petit conatibus hostem 
Et multa expulsum vi tandem cedere cogit, 
Dehinc perturbatos crocitans exquirit et omnes 
Attonitos cogit pro caris anxia natis 
Et tanto ereptos gaudet superesse periclo, 
Non secus Anchisa genitus mulcebat amicis 
Troianos dictis, antiquum corde timorem 
Flagrantisque agitans curas et gaudia longis 
Tandem parta malis, et quae perferre molestum 
Ante fuit, meminisse iuvat. Verum altior idem 
Ingenti et clara Aeneas supereminet omnes 
Virtute excellens, et pro tot numina donis 
Exorat summisque Iovem cum laudibus effert. 
Interea Rutuli magnum et miserabile funus 
Exanimumque ducem tulerant sub tecta frequentes 
Correpti maerore animos largumque pluentes 
Imbrem oculis; et iam lato clamore Latinum 
Defessum et varios agitantem pectore casus 
Complerant. Qui postquam altos crebrescere questus 
Et Turnum ingenti confossum vulnere vidit, 
Haud tenuit lacrimas; dehinc maestum leniter agmen 
Corripuit manibus verbisque silentia ponens. 
Ceu spumantis apri quando per viscera dentes 
Fulmineos canis excepit praestantior omni 
Ex numero, tunc infausto perterrita casu 
Cetera turba fugit latrantum atque ore magistrum 
Circumstans querulo pavitat magnoque ululatu 
Infremit, at commota manu dominique iubentis 
Ore silet gemitumque premit seseque coercet, 
Haud aliter Rutuli suppressa voce quierunt. 
Tum sic illacrimans rex alto e corde Latinus 
Incipit: "O fragilis damnosa superbia sceptri! 
O furor, o nimium dominandi innata cupido, 
Mortales quo caeca vehis? Quo gloria tantis 
Inflatos effers animos quaesita periclis? 
Quot tecum insidias, quot clades, quanta malorum 
Magnorum monimenta geris? Quot tela, quot enses 
Ante oculos, si cernis, habes! Heu dulce venenum 
Et mundi letalis honos! Heu, tristia regni 
Munera, quae haud parvo constent, et grandia rerum 
Pondera, quae numquam placidam promittere pacem 
Nec requiem conferre queant! Heu, sortis acerbae 
Et miserae regale decus, magnoque timori 
Suppositos regum casus pacisque negatos! 
Quid, Turne, ingenti Ausoniam movisse tumultu 
Et dura Aeneadas turbasse in bella coactos, 
Quid iuvat et pactae violasse optata quietis 
Pignora? Quae tibi tanta animo impatientia venit, 
Ut Martem cum gente deum iussuque Tonantis 
Huc vecta gereres nostrisque expellere tectis 
Ultro instans velles et natae solvere foedus 
Pollicitae genero Aeneae et me bella negante 
Dura movere manu? Quae tanta insania mentem 
Implicuit? Quotiens te in saevi Martis euntem 
Agmina sublimemque in equo et radiantibus armis 
Temptavi revocare et iter suspendere coeptum! 
Inde ego quanta tuli, testantur moenia tectis 
Semirutis magnique albentes ossibus agri 
Et Latium toto defectum robore et ingens 
Exitium fluviique humana caede rubentes 
Et longi trepidique metus durique labores, 
Quos totiens senior per tanta pericula cepi. 
At nunc, Turne, iaces! Ubinam tam magna iuventae 
Gloria et excellens animus? Quo splendidus altae 
Frontis honos? Quonam illa decens effugit imago? 
Ah! quantas Dauno lacrimas, acrisque dolores, 
Turne, dabis! Quanto circumfluet Ardea fletu! 
Sed non degeneri et pudibundo vulnere fossum 
Aspiciet: saltem hoc miserae solamen habebit 
Mortis, ut Aeneae Troiani exceperis ensem." 
Haec fatus lacrimisque genas implevit abortis. 
Tum sese ad turbam vertens miserabile corpus 
Attolli et caram maesti genitoris ad urbem 
Deferri atque pios fieri mandabat honores. 
Mox circumfusi Rutuli lato agmine caesum 
Sublimen ingenti iuvenem posuere feretro, 
Multa super Teucrum raptorum insignia secum 
Et galeas et equos ensesque et tela ferentes. 
Post currus Phrygia sudantes caede sequuntur. 
It lacrimans et ducit equum docta arte Metiscus 
Rorantem et fletu madidum, qui vexerat ante 
Victorem Turnum atque hostili strage furentem. 
Hinc alii versa arma gerunt. Tum cetera pubes 
Flens sequitur largisque umectat pectora guttis. 
Et iam fessi ibant per muta silentia noctis 
Caedentes sese, gressumque in tecta Latinus 
Flexerat ingenti turbatus funere mentem; 
Una omnes lacrimas matres puerique senesque 
Fundebant maestam implentes mugitibus urbem. 
Inscius at tantos Daunus superesse dolores 
Et natum extremo consumptum Marte superbam 
Effudisse animam largisque ad moenia duci 
Cum lacrimis alios gemitus curasque fovebat. 
Namque ex diversa caderent dum parte Latini 
Et calido Turnus foedaret sanguine terram, 
Urbem ingens flamma et muros invaserat altos, 
Fumabatque rutis miseri patris Ardea tectis 
Et tota in cinerem vergebat, et astra favillae 
Altivolae implebant, nec spes plus ulla salutis, 
Sive quidem sic diis placitum est, seu praescia Turni 
Signum ut fata darent horrendo Marte perempti. 
Extemplo concussi animos et tristia cives 
Pectora caedentes miserandae sortis iniquum 
Deflebant casum longoque ex ordine matres 
Atque avidos totis fugiebant viribus ignes. 
Ac veluti cum nigra cohors posuere sub alta 
Arbore et in fixa radice cubilia longo 
Formicae instantes operi, sin dura securis 
Incumbat versoque infringat culmine parvas 
Saeva casas, mox certatim sese agmine fuso 
Corripiunt maestaeque fuga trepidaeque feruntur: 
Et velut ignitum testudo eversa calorem 
Cum sensit luctata diu pedibusque renitens 
Caudam agitansque caputque acri vi cedere temptat, 
Aestuat, et multo insudans conamina miscet, 
Haud aliter miseri per tanta incendia cives 
Iactabant sese et confusa mente ferebant. 
Ante omnes senio confectus ad aethera voces 
Fundebat querulas Daunus superosque vocabat. 
Tum vero e mediis visa est consurgere flammis 
Percussisque ales volitare per aera pennis 
Indicium nomenque urbis versae Ardea servans, 
Et cui sublimes stabant in moenibus arces, 
Mutata effusis nunc circumlabitur alis. 
Attoniti novitate omnes monitisque deorum 
Haud parvis deiecti umeros atque ora tenebant. 
At Daunus patriae ardenti concussus amore 
Eversae duros gemitus sub corde premebat. 
Haec inter magno volitans praenuntia motu 
Fama ruit latisque animos clamoribus implet 
Adventare novum magno cum milite funus 
Et Turnum exanimem et letali vulnere victum. 
Mox exciti omnes nigras duxere frequentes 
Incensas ex more faces: ardentibus agri 
Collucent flammis. Dehinc se venientibus addunt. 
Quos postquam toto videre ex agmine matres, 
Percussis vocem palmis ad sidera tollunt. 
At Daunus, cari ut patuerunt funera nati, 
Substitit, et demum ingenti correpta dolore 
Ora movens medium sese furibundus in agmen 
Proripuit Turnumque super prostratus et haerens, 
Quam primum fari potuit, sic edidit ore: 
"Nate, patris dolor et fessae miseranda senectae 
Rapta quies, quo me, tantis iactate periclis, 
Duxisti, et saevis tandem devicte sub armis? 
Quo tua me praestans animi constantia vexit? 
Hic clarae virtutis honos et gloria sceptri? 
Hoc magni decus imperii? Talesne triumphos, 
Nate, refers? Haec illa quies promissa parenti 
Afflicto totiens, haec meta optata laborum? 
Heu miserum! Quam praecipites labentia casus 
Exagitant, quanto vertuntur saecula motu! 
Qui iam sublimes referebas clarus honores, 
Et magnus toto in Latio, quem Troes in armis 
Horrendum et trepidi totiens sensere furentem, 
Nunc, mi Turne, iaces, miserandum et flebile corpus! 
Iam mutum et sine voce caput, quo pulchrior alter 
Non fuit in tota Ausonia nec gratior ullus 
Eloquio nec quis positis ingentior armis. 
Nate, ubi forma nitens niveaque in fronte serenus 
Ille decor laetusque oculorum aspectus et altae 
Egregius cervicis honos? His gloria Martis 
Contigit hospitiis? Tali rediture paratu 
Discedens voluisti avidis te credere bellis? 
Heu mortem invisam, quae sola ultricibus armis 
Elatos frenas animos, communia toti 
Genti sceptra tenens aeternaque foedera servans, 
Quae magnos parvosque teris, quae fortibus aequas 
Imbelles populisque duces seniumque iuventae! 
Heu mortem obscuram! Quae causa indigna coegit 
Eripere atque meum crudeli vulnere natum 
Afficere? O felix tam grato caedis Amata 
Successu laetare tuae; quae tanta dolorum 
Fugisti monimenta gravisque immania casus 
Pondera! Quid misero genitori plura paratis, 
O superi? Natum rapuistis et Ardea flammis 
Consumpta in cinerem versa est; nunc aethera pennis 
Verberat. Ah me, Turne, tua plus caede cruento. 
Deerat adhuc sors ista patris suprema senectae. 
At vero quem saeva premunt et numina torquent, 
Illum incensa odiis atque acrem concita in iram 
Funditus evertunt miserum. Sic fata rotant res." 
Dixerat: et multa illacrimans largo ora rigabat 
Perfusa imbre trahens duros e corde dolores, 
Qualis ubi incubuit validis Iovis unguibus ales 
Et parvum effuso divulsit sanguine fetum, 
Cerva videns miseri tristatur funere nati. 
Postera lux latum splendore impleverat orbem; 
Tunc pater infractos fatali Marte Latinus 
Defecisse videns Italos totamque potenti 
Cedere fortunam Aeneae, bellique tumultum 
Ingentisque animo curas et foedera volvens 
Conubii promissa suae nataeque hymenaeos 
Praestantes vocat electos ex agmine toto 
Mille viros, qui Dardanium comitentur ad urbem 
Spectatum virtute ducem, iungitque togatos 
Multa oratores memorans, et euntibus ultro 
Imperat, ut quando auspiciis monitisque deorum 
Troianam miscere Italo cum sanguine gentem 
Expediat, placido intersint animoque revisant 
Aeneadasque vehant alta intra moenia laeti. 
Interea ipse urbem labefactam et vulgus inerme 
Componit solidatque animos requiemque futuram 
Spondet et aeternam ventura in saecula pacem. 
Inde iubet meritos turba plaudente triumphos 
Sublimesque domus fieri regalis honores; 
Atque alacris monet, unanimes ut fronte serena 
Occurrant genero venienti et pectore toto 
Excipiant gentem Iliacam partaeque quietis 
Gaudia et optatae diffundant pacis amores. 
Iamque instructa cohors Teucrorum castra subibat 
Cincta comas ramis oleae pacemque rogabat. 
Quam bonus Aeneas ad se intra regia duci 
Tecta iubet causamque viae laeto ore requirit. 
Tunc senior sic incipiens ardentia Drances 
Verba movet nimium erepti pro funere Turni 
Exultans: "O Troianae dux inclite gentis, 
Gloria spesque Phrygum, quo nec pietate nec armis 
Maior in orbe fuit: victi obtestamur et omnes 
Iuramus divos divasque, invitus in unum 
Conflatum vidit Latium et temerata Latinus 
Foedera, nec Phrygios umquam turbavit honores. 
Quin natae, quando superum sic vota ferebant, 
Conubia et generum magno te optabat amore. 
Sed quicquid tanto armorum flagrante tumultu 
Tantorum furiisque operum atque laboribus actum est, 
Id rapidus Turni et stimulis incensus iniquis 
Correptusque odiis furor attulit; ille negantes 
Invitasque dedit Latias in proelia gentes. 
Illum omnis conversa cohors poscebat, ut armis 
Cederet et magnum sineret succedere pactis 
Conubiis Anchisiaden. Inde optimus ambas 
Iungebat palmas defessa aetate Latinus 
Confectus nimioque ardentem Marte rogabat. 
Nec nostrae potuere preces inflectere durum 
Nec divum portenta animum, quin acrius ignem 
Spumabat ferus ore vomens bellumque ciebat. 
At vero dignum invenit pro talibus ausis 
Exitium, qui te tandem victore momordit 
Nigrantem prostratus humum. Nunc improbus aedes 
Tartareas visurus eat quaeratque sub imo 
Nunc alias Acheronte acies aliosque hymenaeos. 
Tu melior succede bonis Laurentibus heres. 
In te omnis domus et fessi inclinata Latini 
Spes iacet. Unum omnes Itali super aurea mittunt 
Sidera et ingentem bello et caelestibus armis 
Extollunt, et vera canunt praeconia voces. 
Te gravium veneranda patrum consultaque turba 
Invalidique aetate senes, te laeta iuventus 
Et cupidae matres, pueri innuptaeque puellae 
Unanimes aequo ore volunt Turnumque sub armis 
Exsultant cecidisse tuis; te tota precatur 
Ausonia et claris praestantem laudibus effert. 
In te unum conversi oculi. pater ipse Latinus 
Iam senior sola haec longaevae munera vitae, 
Quod natam tibi iungat, habet, generique nepotes 
Troianos Italo admixtos in saecula mittat. 
Ergo age, magne, veni, Teucrorum ductor, et altos 
Ingredere et celebres cape quos spondemus honores." 
Finierat: cunctique eadem simul ore fremebant. 
Quos pius Aeneas hilari cum fronte receptos 
Prosequitur paucis et amico pectore fatur: 
"Nec vos nec placida solitum sub pace Latinum 
Arguerim, verum infesti violentia Turni 
Tantum opus, haud dubito, et tanti discrimina Martis 
Concivit, iuvenili autem plus laudis amore. 
Quicquid id est tamen, Ausonii, nil pacta recuso 
Conubia et sanctam firmato foedere pacem 
Iungere. Rex idem imperium et veneranda tenebit 
Sceptra socer, statuentque mei mihi moenia Teucri, 
Et nomen natae urbis erit, sacrosque penates 
Adiciam. Vos communes in saecula leges 
Concordique pares animo mittetis amores. 
Interea, quod restat adhuc, imponite flammis 
Corpora, quae duri miseranda insania belli 
Eripuit! Dehinc nos, quam primum crastina surget 
Clara dies, laeti Laurentia tecta petemus." 
Dixerat, et tanto affatu conversa tenebant 
Ora simul stupefacti omnes et apertius ingens 
Mirantes pietatis opus. Mox robore vasto 
Congestas statuere pyras ignemque repostis 
Civibus immisere; altum super aethera fumus 
Evolat, atque atris caelum sublime tenebris 
Conditur. Innumeras ex omni rure trucidant 
Delectas pecudes et nigros terga iuvencos 
Immittuntque rogis. Latos incendia campos 
Enudant. Fremit impulsus clamoribus aer. 
Iamque sequens clarum extulerat lux aurea Phoebum; 
Tunc Teucri Ausoniique omnes mixto agmine laeti 
Consedere in equis et gressum ad tecta movebant 
Laurenti atque altis erectam moenibus urbem, 
Ante omnes pius Aeneas, post ordine Drances 
Multa duci senior memorans, dehinc unica proles 
Ascanius multumque animi maturus Aletes 
Et gravis Ilioneus Mnestheusque acerque Serestus, 
Sergestus fortisque Gyas fortisque Cloanthus; 
Post alii mixtimque Itali Teucrique sequuntur. 
Interea effusi stabant per moenia cives 
Primorumque manus alacres imbelleque vulgus 
Troianam cupido expectantes pectore turbam. 
Et iam adventabant, placida quos fronte Latinus 
Occurrens magna excepit comitante caterva. 
At postquam medio venientem ex agmine vidit 
Dardanium Aenean, vera haud illusit imago; 
Namque omnes super excellens atque altior ibat 
Et late regalem oculis spargebat honorem 
Sidereis. Tunc quam primum data copia fandi est 
Et voces capere optatasque adiungere dextras, 
Incipit et prior affatur sic ore Latinus: 
"Venisti tandem, cupidum nec fixa fefellit 
Spes animum, lux Troianae clarissima gentis, 
Magnorum quem iussa deum tot casibus actum 
Italia et nostris voluerunt sistere tectis, 
Quamquam humana furens nimis ausa licentia sanctas 
Turbarit leges et divum exciverit iras, 
Quin etiam invitum totiens meque arma negantem 
Crediderit duri perferre pericula Martis. 
Factum etenim, sed nec parvo: sat numina iustas 
Indignata animis misere ultricia poenas. 
Nunc age, magne Phrygum ductor, quando omnis origo 
Seditionis abest et tanti criminis auctor, 
Conubiis succede et promissis hymenaeis. 
Sunt mihi regna, manent erectis oppida muris. 
Sola autem fessae spes unica nata senectae: 
Te generum et natum tempus complector in omne." 
Quem contra bonus Aeneas: "Rex maxime, nullam 
Te causam armorum et tanti movisse tumultus 
Crediderim sacrae cupientem foedera pacis; 
Et si qua est, pone hanc animo, precor, optime, curam. 
Nunc adsum et patrem et socerum te laetus in omnis 
Accipio casus. Magni mihi surget imago 
Anchisae et rursum ardebo genitoris amore." 
Talibus orabant inter se et tecta subibant 
Regia. Tum studio effusae matresque nurusque 
Longaevique patres stabant iuvenumque cohortes 
Pulchra revisentes Troianae corpora gentis. 
Ante omnes magnum Aenean cupidoque notabant 
Altum animo genus et praestantem frontis honorem 
Quaesitamque alacres pacemque optata quietis 
Munera laudabant. Ceu quando longus et ingens 
Ignavos tenuit resolutis nubibus imber 
Agricolas curvumque diu requievit aratrum, 
Tunc, si clarus equos spatioso limine Titan 
Laxet et aurato caelum splendore serenet, 
Laetitia exundant et sese hortantur agrestes, 
Non secus Ausonii tam laeto in tempore rerum 
Composuere animos. Et iam rex alta Latinus 
Atria regalisque aditus intrarat et una 
Optimus Aeneas, sequitur quem pulcher Iulus, 
Dehinc Itali mixtique Phryges. Tum splendida lato 
Applausu et laeto completur regia coetu. 
Haec inter matrum innumera nuruumque caterva 
In medium comitata venit Lavinia virgo 
Sidereos deiecta oculos; quam Troius heros 
Virtute et forma ingentem, mirabile dictu, 
Ut vidit, primo aspectu stupefactus inhaesit 
Et secum Turni casus miseratus acerbos, 
Qui haud parva spe ductus ovans in proelia tantos 
Civisset motus durisque arsisset in armis. 
Tum vero aeterno iunguntur foedera nexu 
Conubii et multa cum laude canunt hymenaeum 
Et laetam vocem per regia tecta volutant. 
Dehinc plausus fremitusque altum super aera mittunt. 
At fidum interea Aeneas affatur Achatem, 
Vadat et Andromachae quondam data munera, vestes 
Intextas auro ferat et, quod saepe solebat, 
Dum res Troianae stabant, circumdare collo, 
Auratum gemmis circumsaeptumque monile, 
Praeterea magnum cratera, in pignus amoris 
Quem Priamus patri Anchisae donaverat olim. 
Nec mora, iussa sequens pulcherrima portat Achates 
Munera. Tunc socer ingentem cratera Latinus 
Donatum capit, at coniunx Lavinia vestes 
Atque monile decens. Placido dehinc pectore sese 
Demulcent variisque trahunt sermonibus horas. 
Et iam tarda epulas fugientis tempora lucis 
Poscebant; mox regali convivia luxu 
Effundunt latosque alta intra tecta paratus. 
Convenere omnes strato discumbere in ostro 
Deliciis iussi et dapibus se inferre futuris. 
Dat manibus cristallus aquas, mensisque reponunt 
Flaventem Cererem. Tum laeta fronte ministri 
Innumeri magno distinguunt ordine curas: 
Pars dapibus reficit mensas, pars pocula miscet 
Craterasque replet, nunc hac, nunc volvitur illac 
Turba frequens varios miscetque per atria motus. 
At puerum pater immotis spectabat Iulum 
Luminibus vultum admirans moresque Latinus 
Et graviter puerili ex ore cadentia verba 
Maturumque animum ante annos, et multa rogabat 
Permixtas referens voces. Dehinc oscula figens 
Dulcia complexum manibus iunctumque fovebat, 
Et nimium exsultans felicem et munere divum 
Donatum Aeneam pro tali prole ferebat. 
Postquam epulis compressa fames, traducere longam 
Incipiunt fando et labentem fallere noctem, 
Nunc duros Troiae casus gentesque Pelasgas, 
Nunc fera Laurentis memorantes proelia pugnae, 
Quo primum diffusae acies, quo tela vicissim 
Pulsa loco, qui primus ovans invaserit agmen 
Fulmineumque ardens in equo madefecerit ensem. 
Praecipue Tros Aeneas seniorque Latinus 
Magnorum heroum Latiique antiqua potentis 
Gesta recensebant fugientemque horrida nati 
Arma sui Saturnum Italis latuisse sub oris; 
Hinc Latium dixisse genusque in montibus altis 
Composuisse vagum legesque et iura dedisse 
Et Bacchi et frugum cultus; dehinc tecta secutum 
Esse paterna Iovem, utque Electra Atlantide cretus 
Iasio Idaeas caeso Phrygiae isset ad urbes 
Dardanus, ex Corytho multa cum gente profectus; 
Utque insignem aquilam dono et Iove patre superbus 
Hectoreae gentis signum, illustresque tulisset 
Primus avum titulos, Troianae stirpis origo. 
Talibus atque aliis inter se longa trahebant 
Tempora. Tum fremitus laetaeque per atria voces 
Alta volant, strepitu ingenti tectum omne repletur. 
Dant lucem flammae et lato splendore coruscant. 
Consurgunt Phryges, et cithara resonante sequuntur 
Ausonii, et plausum ingeminant seque agmine toto 
Permiscent variantque pedes raptimque feruntur. 
Et iam festa novem largo conubia luxu 
Attigerant celebrata dies; tum maximus heros 
Aeneas urbem curvo signabat aratro 
Fundabatque domos et amictas aggere fossas. 
Ecce autem, fatu haud parvum, diffundere flammam 
Ingentem et fulgore levem et se nubibus altis 
Miscentem e summo Lavinia vertice visa est. 
Obstupuit pater Aeneas duplicesque tetendit 
Ad caelum cum voce manus: "Si, Iuppiter, umquam 
Gens monitis Troiana tuis terraque marique 
Paruit imperiisque libens, si, numina, vestras 
Si metui coluique aras, per si quid agendum est, 
Quod restat, placidam felici afferte quietem 
Augurio et firmate malisque imponite finem!" 
Talia iactantem circumstetit aurea mater 
Se Venerem confessa almo et sic edidit ore: 
"Nate, animo pone hanc curam et meliora capesse 
Signa deum gaudensque bonis succede futuris. 
Nunc tibi parta quies nunc meta extrema laborum, 
Nunc tandem optatam componunt saecula pacem. 
Nec flammam ad caelos perlatam e vertice carae 
Coniugis horresce; at constantem dirige mentem. 
Namque erit illa, tuum celebri quae sanguine nomen 
Troianosque auctura duces ad sidera mittat. 
Haec tibi magnanimos sublimi prole nepotes 
Conferet, egregiis qui totum laudibus orbem 
Complebunt totumque sua virtute potentes 
Sub iuga victoresque trahent, quos gloria summo 
Oceanum transgressa ingens aequabit Olympo; 
Quos tandem post innumera atque illustria rerum 
Gesta deos factura vehet super aethera virtus. 
Hanc flammam ventura tuae praeconia gentis 
Designant; hoc Omnipotens e culmine signum 
Sidereo dedit. At tantarum in munera laudum, 
Quam statuis, dicas a nomine coniugis urbem. 
Praeterea sacros Troia ex ardente penates 
Ereptos compone nova intra moenia et altos 
Infer ad aeternum mansuros tempus honores. 
Hi, tibi mira feram, tanto urbis amore trahentur, 
Ut vecti ad sedes alias loca prima Latini 
Sponte sua repetant iterumque iterumque reversi. 
O felix, quem tanta manent! Dehinc pace tenebis 
Sub placida gentem Iliacam. Post fessus et aevo 
Confectus tandem Elysias socer ibit ad umbras. 
Succedes sceptro atque Italis dominabere leges 
Communes Teucrisque ferens. Tum laetus ad altum 
Te mittes caelum. Sic stat sententia divum." 
Dixit, et inde leves fugiens se vexit in auras. 
Aeneas tanto stupefactam numine mentem 
Percussus divae peragit mandata parentis. 
Et iam compositos felici in pace regebat 
Dardanidas. Et iam decedens sceptra Latinus 
Liquerat, et pius Aeneas successerat, omnem 
Ausoniam lataque potens dicione tenebat. 
Iam paribus Phryges atque Itali se moribus ultro 
Et socia ingenti firmabant pectora amore 
Concordique aequas miscebant foedere leges. 
Tum medio Venus exsultans se immisit Olympo 
Ante Iovem et complexa pedes sic ore locuta est: 
"Omnipotens genitor, qui solus ab aethere summo 
Cuncta moves, qui res hominum curasque recenses, 
Dum Teucros traheret fortuna inimica, recordor, 
Spondebas finem aerumnis rebusque salutem. 
Nec tua te promissa, pater, sententia fallit; 
Namque omnes gaudere sacra tres pace per annos 
Viderunt Italae nullo discrimine partes. 
Verum ad siderei missurum culmina caeli 
Pollicitus magnum Aenean meritumque ferebas 
Illaturum astris. Quid nunc sub pectore versas? 
Iamque optat matura polos Aeneia virtus." 
Olli hominum sator atque deum dedit oscula ab alto 
Pectore verba ferens: "Quantum, Cytherea, potentem 
Aeneam Aeneadasque omnes infessus amavi 
Et terra et pelago et per tanta pericula vectos, 
Nosti, et saepe equidem indolui commotus amore, 
Nata, tuo, tandemque malis Iunone secunda 
Imposui finem. Nunc stat sententia menti, 
qua ductorem alto Phrygium succedere caelo 
Institui, et firma est; numeroque inferre deorum 
Constat, et id concedo libens. Tu, si quid in ipso 
Mortale est, adime, atque astris ingentibus adde. 
Quin si alios sua habet virtus, qui laude perenni 
Accingant sese gestis praestantibus orbem 
Exornent, illos rursum super aethera mittam." 
Assensere omnes superi nec regia Iuno 
Abnuit, at magnum Aenean suadebat ad ipsum 
Efferri caelum et voces addebat amicas. 
Tum Venus aerias descendit lapsa per auras 
Laurentumque petit. Vicina Numicius undis 
Flumineis ubi currit in aequora harundine tectus. 
Hunc corpus nati abluere et deferre sub undas, 
Quicquid erat mortale, iubet. Dehinc laeta recentem 
Felicemque animam secum super aera duxit, 
Immisitque Aeneam astris, quem Iulia proles 
Indigetem appellat templisque imponit honores. 
Postquam magnanimus morientia sanguine fudit 
Pectora et ingentes expirans luminis iras 
Daunius yliacos satiavit vulnere manes, 
Componit senior regni iam fracta Latinus 
Culmina, disiectos urbis iubet agere muros 
Attoli; quibus aereas deducere turres 
Cura sit, et summis Vulcanum pellere tectis 
Imponit. Priscis reddit cultoribus agros; 
Sponte tame se quisque premit patrieque ruentis 
Cogit amor. Pars alta suis pendentia tectis 
Robora, quis proprios animus dabat ense penates 
Tutari, et dubiam patrie defendere sortem 
Deiciunt, reserantque suis cum menibus urbem. 
Pars templis ante arma deum galeasque comantes 
Reddere, nec multum felicia vota laborant. 
Qualis apes viridentis Hyble dum roscide stipant 
Pascua, et in pictis desudat floribus agmen; 
Fervet opus, latisque fremunt examina campis. 
Haud quaquam obsequio merenti corde Latinus 
Mulcetur properare domos: subit acrior illum 
Cura, nec ingenti decebit pectore Turnus 
Perfossus iugulo, et cari sine cespite manes. 
Ergo urbi optate miserique ad tecta parentis 
Mittere, quem longe mestum tegit Ardea muris 
Decrevit, rutulosque iubet qui corpus amatum 
Suspensi expectant, diversaque busta suorum 
Acciri. Ipse autem solio non altus in aula 
Consedit paucis rupitque silentia verbis: 
"Dum voluit fortuna, duces superique sinebant 
Cedere res: equidem haud divos infhandaque testor 
Fata Frigum. Vidistis enim quo more potentem 
(Heu nimium) colui dilecto pectore Turnum, 
Non tantum nostro genitus si sanguine! tuque 
O Darilas, multumque amisso tristis Enifheu 
Nosti quidem. Subit ecce animo nunc tristis imago 
Cum iam fulmineum toracha inductus et ense 
Horreret, magnum poscens in prelia Teucrum. 
Sustinui: quid nate paras? Iam concipe fedus; 
Tempus adest, dixi, nimium iam senguine nostro 
Arva rubent, cecidere animi. Mox improba herinis 
Affuit, et galeam capiti suppressit ovantem. 
Sed quid ego hec? Quanto volventur secula motu 
Scire licet: nulli vestrum fhas cernere claros 
Solis equos, quos prima polo lux orta remittet 
Quosve premet, si leva velit fortuna; malorum est 
Inscius, eoo spectat qui hiperiona celo. 
Quare agite o iuvenes cuncti pia munera leti 
Manibus egregiis, parvos date pulveris haustus 
Et cineri prebete solum, gentemque revisat 
Ipse suam. Patrio sic heu dabis oscula vultu? 
Talis eris, sic Daune tuam non degener urbem 
Intrat. Ultus avos cecidit: vos plangite magnum 
Ultorem ytalie rutuli! Ciet agmina quisquam 
Fortius? Heu miseri, sub quo duce stabitis, hic est. 
Macte animi, vestros cecidit qui stratus in hostes. 
Talibus excessit solio, largoque profundens 
Hymbre genas, tum turba simul que plurima circum 
Aggemit oranti stipatus limina nota 
Ingreditur, qualis nitidi post fata iuvenci 
Quem lupus aut durus detraxit sub ubere pastor, 
It mater, nullique movent sua lumina fontes, 
Non amnes, virides nequeunt avertere silve. 
Tum regis monitu volucrem produxit Enifheus 
Cornipedem, suaque arma super: subit illicet ille 
Pronus et in duris figit gelida ora lupatis 
Acceduntque fero lacrime. Iubet ipse Latinus 
Ordine deduci exuvias spoliaque trahuntur. 
Principio currus, raptorum insigna Teucrum, 
Vexilla et clipei, tuniceque intextilis auro 
Aptantur; tunc pone leves quibus hauserat hostes 
Spicula subvectant, galeasque insigne comantes 
Et citatorum faleras quas traxit equorum. 
Hinc sonipes timida quem nunc regit aure Metistus 
Insequitur, dubioque fremit parere magistro; 
Post equites peditesque simul rutulique feruntur, 
Adversi clipeos, hastisque in terga reductis. 
At pater illacrimans demissa voce Latinus, 
Ut potuit fari, suppremum ex more ciebat. 
Illi per dumos, brevior qua ducit ad arces  
Semita, iam fessi pilumniaque arva subibant. 
Interea mediam fertur furibunda per urbem 
Fama gradu,et magnis implet clangoribus aures 
Regalemque domum, miserique in tecta parentis 
Perfurit. Huc totis pernicibus incita penis 
Defertur, funusque novum adventare profatur. 
Turbate exiliunt matres, magnoque ululatu 
Scisse comas, plenis expectant agmina portis. 
Templa deum natosque putes patriosque penates 
Divelli et totis Vulcanum fervere tectis.