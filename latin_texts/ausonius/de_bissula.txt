Ausonius Paulo suo S. D. Pervincis tandem 1 et operta musarum mearum, quae initiorum velabat obscuritas, quamquam non profanus, irrumpis, Paule carissime, quamvis enim te non eius vulgi existimem, quod Horatius 2 arcet ingressu, tamen sua cuique sacra, neque idem Cereri, quod Libero, etiam sub isdem cultoribus, poematia, quae in alumnam meam luseram rudia et incohata ad domesticae solacium cantilenae, cum sine metu laterent 3 et arcana securitate fruerentur, proferre ad lucem caligantia coegisti. verecundiae meae scilicet spolium concupisti, aut, quantum tibi in me iuris esset, ab invito indicari. ne tu Alexandri Macedonis pervicaciam supergressus, qui, fatalis iugi lora  cum solvere non posset, abscidit et Pythiae specum, quo die fas non erat patere, penetravit. Utere igitur ut tuis, pari iure, sed fiducia dispari: quippe tua possunt populum non timere; meis etiam intra me erubesco, vale.

2 - Praefatio

Ut voluisti, Paule, cunctos Bisullae versus habes,
lusimus quos in Suebae gratiam virgunculae,
otium magis foventes quam studentes gloriae.
tu molestus flagitator lege molesta carmina.
tibi, quod intristi, exedendum est; sic vetus verbum iubet,
compedes, quae ipse fecit, ipsus ut gestet faber.

3 - Ad lectorem huius libelli

Carminis incompti tenuem lectura libellum,
pone supercilium.
seria contractis expende poemata rugis:
nos Thymelen sequimur.
Bissula in hoc scedio cantabitur, utque Cratinus,
admoneo, ante bibas.
ieiunis nil scribo; meum post pocula si quis
legerit, hic sapiet.
sed magis hic sapiet, si dormiet et putet ista
somnia missa sibi.

4 - Ubi nata sit Bissula et quomodo in manus domini venerit

Bissula, trans gelidum stirpe et lare prosata Rhenum,
conscia nascentis Bissula Danuvii,
capta manu, sed missa manu dominatur in eius
deliciis, cuius bellica praeda fuit.
matre carens, nutricis egens nescit <tamen> erae
imperium...
fortunae ac patriae quae nulla obprobria sensit,
illico inexperto libera servitio,
sic Latiis mutata bonis, Germana maneret
ut facies, oculos caerula, flava comas.
ambiguam modo lingua facit, modo forma puellam:
haec Rheno genitam praedicat, haec Latio.

5 - De eadem Bissula

Delicium, blanditiae, ludus, amor, voluptas,
barbara, sed quae Latias vincis alumna pupas,
Bissula, nomen tenerae rusticulum puellae,
horridulum non solitis, sed domino venustum.

6 - Ad pictorem de Bissulae imagine

Bissula nec ceris nec fuco imitabilis ullo
naturale decus fictae. non commodat arti.
sandyx et cerusa, alias simulate puellas:
temperiem hanc vultus nescit manua. ergo age, pictor,
Puniceas confunde rosas et lilia misce,
quique erit ex illis color aeris, ipse sit oris.

7 - Ad pictorem de Bissula pingenda

Pingere si nostram, pictor, meditaris alumnam,
aemula Cecropias ars imitetur apes.
