Caesaris alma dies et luce sacratior illa, 
Conscia Dictaeum qua tulit Ida Iovem, 
Longa, precor, Pylioque veni numerosior aevo 
Semper et hoc voltu vel meliore nite. 
Hic colat Albano Tritonida multus in auro 
Perque manus tantas plurima quercus eat; 
Hic colat ingenti redeuntia saecula lustro 
Et quae Romuleus sacra Tarentos habet. 
Magna quidem, superi, petimus, sed debita terris: 
Pro tanto quae sunt inproba vota deo? 

Aspice quam densum tacitarum vellus aquarum 
Defluat in voltus Caesaris inque sinus. 
Indulget tamen ille Iovi, nec vertice moto 
Concretas pigro frigore ridet aquas, 
Sidus Hyperborei solitus lassare Bootae 
Et madidis Helicen dissimulare comis.  
Quis siccis lascivit aquis et ab aethere ludit? 
Suspicor has pueri Caesaris esse nives. 

Vir bonus et pauper linguaque et pectore verus, 
Quid tibi vis, urbem qui, Fabiane, petis? 
Qui nec leno potes nec comissator haberi, 
Nec pavidos tristi voce citare reos, 
Nec potes uxorem cari corrumpere amici, 
Nec potes algentes arrigere ad vetulas, 
Vendere nec vanos circa Palatia fumos, 
Plaudere nec Cano, plaudere nec Glaphyro: 
Unde miser vives? 'Homo certus, fidus amicus - '. 
Hoc nihil est: numquam sic Philomelus eris. 

Cur, here quod dederas, hodie, puer Hylle, negasti, 
Durus tam subito, qui modo mitis eras?  
Sed iam causaris barbamque annosque pilosque. 
O nox quam longa es, quae facis una senem! 
Quid nos derides? here qui puer, Hylle, fuisti, 
Dic nobis, hodie qua ratione vir es? 

Prima salutantes atque altera conterit hora, 
Exercet raucos tertia causidicos, 
In quintam varios extendit Roma labores, 
Sexta quies lassis, septima finis erit, 
Sufficit in nonam nitidis octava palaestris, 
Imperat extructos frangere nona toros: 
Hora libellorum decuma est, Eupheme, meorum, 
Temperat ambrosias cum tua cura dapes 
Et bonus aetherio laxatur nectare Caesar 
Ingentique tenet pocula parca manu. 
Tunc admitte iocos: gressu timet ire licenti 
Ad matutinum nostra Thalia Iovem. 

Dum novus est nec adhuc rasa mihi fronte libellus, 
Pagina dum tangi non bene sicca timet, 
I puer et caro perfer leve munus amico, 
Qui meruit nugas primus habere meas. 
Curre, sed instructus: comitetur Punica librum 
Spongia: muneribus convenit illa meis. 
Non possunt nostros multae, Faustine, liturae 
Emendare iocos: una litura potest. 

Dum nimium vano tumefactus nomine gaudes 
Et Saturninum te, miser, esse pudet, 
Impia Parrhasia movisti bella sub ursa, 
Qualia qui Phariae coniugis arma tulit.  
Excideratne adeo fatum tibi nominis huius, 
Obruit Actiaci quod gravis ira freti? 
An tibi promisit Rhenus quod non dedit illi 
Nilus, et Arctois plus licuisset aquis? 
Ille etiam nostris Antonius occidit armis, 
Qui tibi conlatus, perfide, Caesar erat. 

Nulli, Thai, negas, sed si te non pudet istud, 
Hoc saltem pudeat, Thai, negare nihil. 

Claudia, Rufe, meo nubit Peregrina Pudenti: 
Macte esto taedis, o Hymenaee, tuis. 
Tam bene rara suo miscentur cinnama nardo, 
Massica Theseis tam bene vina favis; 
Nec melius teneris iunguntur vitibus ulmi, 
Nec plus lotos aquas, litora myrtus amat. 
Candida perpetuo reside, Concordia, lecto, 
Tamque pari semper sit Venus aequa iugo: 
Diligat illa senem quondam, sed et ipsa marito 
Tum quoque, cum fuerit, non videatur anus. 

Mille tibi nummos hesterna luce roganti 
In sex aut septem, Caeciliane, dies 
'Non habeo' dixi: sed tu causatus amici 
Adventum lancem paucaque vasa rogas. 
Stultus es? an stultum me credis, amice? negavi 
Mille tibi nummos, milia quinque dabo? 

Privignum non esse tuae te, Galle, novercae 
Rumor erat, coniunx dum fuit illa patris. 
Non tamen hoc poterat vivo genitore probari. 
Iam nusquam pater est, Galle, noverca domi est. 
Magnus ab infernis revocetur Tullius umbris 
Et te defendat Regulus ipse licet, 
Non potes absolvi: nam quae non desinit esse 
Post patrem, numquam, Galle, noverca fuit. 

Qua vicina pluit Vipsanis porta columnis 
Et madet adsiduo lubricus imbre lapis, 
In iugulum pueri, qui roscida tecta subibat, 
Decidit hiberno praegravis unda gelu: 
Cumque peregisset miseri crudelia fata, 
Tabuit in calido volnere mucro tener. 
Quid non saeva sibi voluit Fortuna licere? 
Aut ubi non mors est, si iugulatis aquae? 

Hanc tibi Sequanicae pinguem textricis alumnam, 
Quae Lacedaemonium barbara nomen habet, 
Sordida, sed gelido non aspernanda Decembri 
Dona, peregrinam mittimus endromida: -   
Seu lentum ceroma teris tepidumve trigona, 
Sive harpasta manu pulverulenta rapis, 
Plumea seu laxi partiris pondera follis, 
Sive levem cursu vincere quaeris Athan -  
Ne madidos intret penetrabile frigus in artus, 
Neve gravis subita te premat Iris aqua. 
Ridebis ventos hoc munere tectus et imbris: 
Nec sic in Tyria sindone tutus eris. 

Dicit se vetulam, cum sit Caerellia pupa: 
Pupam se dicit Gellia, cum sit anus. 
Ferre nec hanc possis, possis, Colline, nec illam: 
Altera ridicula est, altera putidula. 

Primos passa toros et adhuc placanda marito 
Merserat in nitidos se Cleopatra lacus, 
Dum fugit amplexus. Sed prodidit unda latentem; 
Lucebat, totis cum tegeretur aquis: 
Condita sic puro numerantur lilia vitro, 
Sic prohibet tenuis gemma latere rosas. 
Insilui mersusque vadis luctantia carpsi 
Basia: perspicuae plus vetuistis aquae. 

Omnes quas habuit, Fabiane, Lycoris amicas 
Extulit: uxori fiat amica meae. 

Aemula Baianis Altini litora villis 
Et Phaethontei conscia silva rogi, 
Quaeque Antenoreo Dryadum pulcherrima Fauno 
Nupsit ad Euganeos Sola puella lacus, 
Et tu Ledaeo felix Aquileia Timavo, 
Hic ubi septenas Cyllarus hausit aquas: 
Vos eritis nostrae requies portusque senectae, 
Si iuris fuerint otia nostra sui. 

Quod te mane domi toto non vidimus anno, 
Vis dicam, quantum, Postume, perdiderim? 
Tricenos, puto, bis, vicenos ter, puto, nummos. 
Ignosces: togulam, Postume, pluris emo. 

Saepe meos laudare soles, Auguste, libellos. 
Invidus ecce negat: num minus ergo soles? 
Quid, quod honorato non sola voce dedisti, 
Non alius poterat quae dare dona mihi? 
Ecce iterum nigros conrodit lividus ungues. 
Da, Caesar, tanto tu magis, ut doleat. 

Obstat, care Pudens, nostris sua turba libellis 
Lectoremque frequens lassat et implet opus. 
Rara iuvant: primis sic maior gratia pomis, 
Hibernae pretium sic meruere rosae; 
Sic spoliatricem commendat fastus amicam, 
Ianua nec iuvenem semper aperta tenet. 
Saepius in libro numeratur Persius uno, 
Quam levis in tota Marsus Amazonide. 
Tu quoque de nostris releges quemcumque libellis, 
Esse puta solum: sic tibi pluris erit. 

Quod cupis in nostris dicique legique libellis 
Et nonnullus honos creditur iste tibi, 
Ne valeam, si non res est gratissima nobis 
Et volo te chartis inseruisse meis.  
Sed tu nomen habes averso fonte sororum 
Inpositum, mater quod tibi dura dedit; 
Quod nec Melpomene, quod nec Polyhymnia possit 
Nec pia cum Phoebo dicere Calliope. 
Ergo aliquod gratum Musis tibi nomen adopta: 
Non semper belle dicitur 'Hippodame.' 

Et latet et lucet Phaethontide condita gutta, 
Ut videatur apis nectare clusa suo. 
Dignum tantorum pretium tulit illa laborum: 
Credibile est ipsam sic voluisse mori. 

Plena laboratis habeas cum scrinia libris, 
Emittis quare, Sosibiane, nihil? 
'Edent heredes' inquis 'mea carmina.' Quando? 
Tempus erat iam te, Sosibiane, legi. 

Sordida cum tibi sit, verum tamen, Attale, dicit, 
Quisquis te niveam dicit habere togam. 

Frontibus adversis molles concurrere dammas 
Vidimus et fati sorte iacere pari. 
Spectavere canes praedam, stupuitque superbus 
Venator, cultro nil superesse suo. 
Unde leves animi tanto caluere furore? 
Sic pugnant tauri, sic cecidere viri. 

Cana est barba tibi, nigra est coma: tinguere barbam 
Non potes - haec causa est - et potes, Ole, comam. 

Galla, nega: satiatur amor, nisi gaudia torquent: 
Sed noli nimium, Galla, negare diu. 

Atria Pisonum stabant cum stemmate toto 
Et docti Senecae ter numeranda domus; 
Praetulimus tantis solum te, Postume, regnis: 
Pauper eras et eques, sed mihi consul eras. 
Tecum ter denas numeravi, Postume, brumas: 
Communis nobis lectus et unus erat. 
Iam donare potes, iam perdere, plenus honorum, 
Largus opum: expecto, Postume, quid facias. 
Nil facis, et serumst alium mihi quaerere regem. -  
Hoc, Fortuna, placet? 'Postumus inposuit.'  

Quid recitaturus circumdas vellera collo? 
Conveniunt nostris auribus ista magis. 

Si quis forte mihi possit praestare roganti, 
Audi, quem puerum, Flacce, rogare velim. 
Niliacis primum puer hic nascatur in oris: 
Nequitias tellus scit dare nulla magis. 
Sit nive candidior: namque in Mareotide fusca 
Pulchrior est, quanto rarior, iste color. 
Lumina sideribus certent mollesque flagellent 
Colla comae: tortas non amo, Flacce, comas. 
Frons brevis atque modus leviter sit naribus uncis, 
Paestanis rubeant aemula labra rosis. 
Saepe et nolentem cogat nolitque volentem, 
Liberior domino saepe sit ille suo; 
Et timeat pueros, excludat saepe puellas: 
Vir reliquis, uni sit puer ille mihi. 
'Iam scio, nec fallis: nam me quoque iudice verum est. 
Talis erat' dices 'noster Amazonicus.' 

Hic est pampineis viridis modo Vesbius umbris, 
Presserat hic madidos nobilis uva lacus:  
Haec iuga, quam Nysae colles, plus Bacchus amavit, 
Hoc nuper Satyri monte dedere choros. 
Haec Veneris sedes, Lacedaemone gratior illi, 
Hic locus Herculeo numine clarus erat. 
Cuncta iacent flammis et tristi mersa favilla: 
Nec superi vellent hoc licuisse sibi. 

Haec tibi pro nato plena dat laetus acerra, 
Phoebe, Palatinus munera Parthenius, 
Ut qui prima novo signat quinquennia lustro, 
Impleat innumeras Burrus Olympiadas. 
Fac rata vota patris: sic te tua diligat arbor 
Gaudeat et certa virginitate soror, 
Perpetuo sic flore mices, sic denique non sint 
Tam longae Bromio, quam tibi, Phoebe, comae. 

Encaustus Phaethon tabula tibi pictus in hac est. 
Quid tibi vis, dipyrum qui Phaethonta facis? 

Percidi gaudes, percisus, Papyle, ploras. 
Cur, quae vis fieri, Papyle, facta doles? 
Paenitet obscenae pruriginis? an magis illud 
Fles, quod percidi, Papyle, desieris? 

Nescit, crede mihi, quid sint epigrammata, Flacce, 
Qui tantum lusus ista iocosque vocat. 
Ille magis ludit, qui scribit prandia saevi 
Tereos, aut cenam, crude Thyesta, tuam, 
Aut puero liquidas aptantem Daedalon alas, 
Pascentem Siculas aut Polyphemon ovis. 
A nostris procul est omnis vesica libellis, 
Musa nec insano syrmate nostra tumet. 
'Illa tamen laudant omnes, mirantur, adorant.' 
Confiteor: laudant illa, sed ista legunt. 

Cum tibi non essent sex milia, Caeciliane, 
Ingenti late vectus es hexaphoro: 
Postquam bis decies tribuit dea caeca sinumque 
Ruperunt nummi, factus es, ecce, pedes. 
Quid tibi pro meritis et tantis laudibus optem? 
Di reddant sellam, Caeciliane, tibi. 

Gestari iunctis nisi desinis, Hedyle, capris, 
Qui modo ficus eras, iam caprificus eris.  

Hunc, quem saepe vides intra penetralia nostrae 
Pallados et templi limina, Cosme, novi 
Cum baculo peraque senem, cui cana putrisque 
Stat coma et in pectus sordida barba cadit, 
Cerea quem nudi tegit uxor abolla grabati, 
Cui dat latratos obvia turba cibos, 
Esse putas Cynicum deceptus imagine ficta: 
Non est hic Cynicus, Cosme: quid ergo? Canis. 

O cui Tarpeias licuit contingere quercus 
Et meritas prima cingere fronde comas, 
Si sapis, utaris totis, Colline, diebus 
Extremumque tibi semper adesse putes. 
Lanificas nulli tres exorare puellas 
Contigit: observant quem statuere diem. 
Divitior Crispo, Thrasea constantior ipso 
Lautior et nitido sis Meliore licet: 
Nil adicit penso Lachesis fusosque sororum 
Explicat et semper de tribus una negat. 

Munera quod senibus viduisque ingentia mittis, 
Vis te munificum, Gargiliane, vocem? 
Sordidius nihil est, nihil est te spurcius uno, 
Qui potes insidias dona vocare tuas: 
Sic avidis fallax indulget piscibus hamus, 
Callida sic stultas decipit esca feras. 
Quid sit largiri, quid sit donare, docebo, 
Si nescis: dona, Gargiliane, mihi. 

Dum nos blanda tenent lascivi stagna Lucrini 
Et quae pumiceis fontibus antra calent, 
Tu colis Argei regnum, Faustine, coloni, 
Quo te bis decimus ducit ab urbe lapis. 
Horrida sed fervent Nemeaei pectora monstri, 
Nec satis est, Baias igne calere suo. 
Ergo sacri fontes et litora grata valete, 
Nympharum pariter Nereidumque domus. 
Herculeos colles gelida vos vincite bruma, 
Nunc Tiburtinis cedite frigoribus.  

In tenebris luges amissum, Galla, maritum. 
Iam plorare pudet te, puto, Galla, virum. 

Flentibus Heliadum ramis dum vipera repit, 
Fluxit in obstantem sucina gutta feram: 
Quae dum miratur pingui se rore teneri, 
Concreto riguit vincta repente gelu. 
Ne tibi regali placeas, Cleopatra, sepulchro, 
Vipera si tumulo nobiliore iacet. 

Ardea solstitio Castranaque rura petantur 
Quique Cleonaeo sidere fervet ager, 
Cum Tiburtinas damnet Curiatius auras 
Inter laudatas ad Styga missus aquas. 
Nullo fata loco possis excludere: cum mors 
Venerit, in medio Tibure Sardinia est. 

Tibur in Herculeum migravit nigra Lycoris, 
Omnia dum fieri candida credit ibi. 

Dum petit a Baulis mater Caerellia Baias, 
Occidit insani crimine mersa freti. 
Gloria quanta perit vobis! haec monstra Neroni 
Nec iussae quondam praestiteratis, aquae. 

Egisti vitam semper, Line, municipalem, 
Qua nihil omnino vilius esse potest. 
Idibus et raris togula est excussa Kalendis 
Duxit et aestates synthesis una decem. 
Saltus aprum, campus leporem tibi misit inemptum, 
Silva gravis turdos exagitata dedit, 
Captus flumineo venit de gurgite piscis, 
Vina ruber fudit non peregrina cadus. 
Nec tener Argolica missus de gente minister, 
Sed stetit inculti rustica turba foci. 
Vilica vel duri conpressa est nupta coloni, 
Incaluit quotiens saucia vena mero. 
Nec nocuit tectis ignis, nec Sirius agris, 
Nec mersa est pelago nec fuit ulla ratis. 
Subposita est blando numquam tibi tessera talo, 
Alea sed parcae sola fuere nuces. 
Dic, ubi sit decies, mater quod avara reliquit. 
Nusquam est: fecisti rem, Line, difficilem. 

Praetorem pauper centum sestertia Gaurus 
Orabat cana notus amicitia,  
Dicebatque suis haec tantum deesse trecentis, 
Ut posset domino plaudere iustus eques. 
Praetor ait 'Scis me Scorpo Thalloque daturum, 
Atque utinam centum milia sola darem.' 
A pudet ingratae, pudet a male divitis arcae. 
Quod non das equiti, vis dare, praetor, equo? 

Invitas centum quadrantibus et bene cenas. 
Ut cenem invitor, Sexte, an ut invideam? 

Tu Setina quidem semper vel Massica ponis, 
Papyle, sed rumor tam bona vina negat: 
Diceris hac factus caelebs quater esse lagona. 
Nec puto nec credo, Papyle, nec sitio. 

Quaero diu totam, Safroni Rufe, per urbem, 
Si qua puella neget: nulla puella negat. 
Tamquam fas non sit, tamquam sit turpe negare, 
Tamquam non liceat: nulla puella negat. 
Casta igitur nulla est? sunt castae mille: quid ergo 
Casta facit? non dat, non tamen illa negat. 

Exigis, ut donem nostros tibi, Quinte, libellos. 
Non habeo, sed habet bibliopola Tryphon. 
'Aes dabo pro nugis et emam tua carmina sanus? 
Non' inquis 'faciam tam fatue.' Nec ego.  

Cum gravis extremas Vestinus duceret horas 
Et iam per Stygias esset iturus aquas, 
Ultima volventis oravit pensa sorores, 
Ut traherent parva stamina pulla mora, 
Iam sibi defunctus caris dum vivit amicis. 
Moverunt tetricas tam pia vota deas. 
Tunc largas partitus opes a luce recessit 
Seque mori post hoc credidit ille senem. 

Aspicis, inbelles temptent quam fortia dammae 
Proelia? tam timidis quanta sit ira feris? 
In mortem parvis concurrere frontibus ardent. 
Vis, Caesar, dammis parcere? mitte canes. 

O felix animo, felix, Nigrina, marito 
Atque inter Latias gloria prima nurus: 
Te patrios miscere iuvat cum coniuge census, 
Gaudentem socio participique viro. 
Arserit Euhadne flammis iniecta mariti, 
Nec minor Alcestin fama sub astra ferat: 
Tu melius: certo meruisti pignore vitae, 
Ut tibi non esset morte probandus amor. 

Milia misisti mihi sex bis sena petenti: 
Ut bis sena feram, bis duodena petam. 

Condita cum tibi sit iam sexagensima messis 
Et facies multo splendeat alba pilo, 
Discurris tota vagus urbe, nec ulla cathedra est, 
Cui non mane feras inrequietus Have; 
Et sine te nulli fas est prodire tribuno, 
Nec caret officio consul uterque tuo; 
Et sacro decies repetis Palatia clivo 
Sigerosque meros Partheniosque sonas. 
Haec faciant sane iuvenes: deformius, Afer, 
Omnino nihil est ardalione sene. 

Hospes eras nostri semper, Matho, Tiburtini. 
Hoc emis. Inposui: rus tibi vendo tuum. 

Declamas in febre, Maron: hanc esse phrenesin 
Si nescis, non es sanus, amice Maron. 
Declamas aeger, declamas hemitritaeos: 
Si sudare aliter non potes, est ratio. 
'Magna tamen res est.' Erras; cum viscera febris 
Exurit, res est magna tacere, Maron. 

Hos quoque commenda Venuleio, Rufe, libellos, 
Inputet et nobis otia parva roga, 
Immemor et paulum curarum operumque suorum 
Non tetrica nugas exigat aure meas. 
Sed nec post primum legat haec summumve trientem, 
Sed sua cum medius proelia Bacchus amat.  
Si nimis est legisse duos, tibi charta plicetur 
Altera: divisum sic breve fiet opus. 

Securo nihil est te, Naevole, peius: eodem 
Sollicito nihil est, Naevole, te melius. 
Securus nullum resalutas, despicis omnes, 
Nec quisquam liber nec tibi natus homo est: 
Sollicitus donas, dominum regemque salutas, 
Invitas. Esto, Naevole, sollicitus. 

Nos bibimus vitro, tu murra, Pontice. Quare? 
Prodat perspicuus ne duo vina calix. 

Infantem secum semper tua Bassa, Fabulle, 
Conlocat et lusus deliciasque vocat,  
Et, quo mireris magis, infantaria non est. 
Ergo quid in causa est? Pedere Bassa solet. 

Nulla remisisti parvo pro munere dona, 
Et iam Saturni quinque fuere dies. 
Ergo nec argenti sex scripula Septiciani 
Missa nec a querulo mappa cliente fuit, 
Antipolitani nec quae de sanguine thynni 
Testa rubet, nec quae cottana parva gerit, 
Nec rugosarum vimen breve Picenarum, 
Dicere te posses ut meminisse mei? 
Decipies alios verbis voltuque benigno, 
Nam mihi iam notus dissimulator eris. 

