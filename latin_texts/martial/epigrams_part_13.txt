Ne toga cordylis et paenula desit olivis 
Aut inopem metuat sordida blatta famem, 
Perdite Niliacas, Musae, mea damna, papyros: 
Postulat, ecce, novos ebria bruma sales. 
Non mea magnanimo depugnat tessera telo, 
Senio nec nostrum cum cane quassat ebur: 
Haec mihi charta nuces, haec est mihi charta fritillus: 
Alea nec damnum nec facit ista lucrum. 

Nasutus sis usque licet, sis denique nasus, 
Quantum noluerat ferre rogatus Atlans, 
Et possis ipsum tu deridere Latinum: 
Non potes in nugas dicere plura meas, 
Ipse ego quam dixi. Quid dentem dente iuvabit 
Rodere? carne opus est, si satur esse velis. 
Ne perdas operam: qui se mirantur, in illos 
Virus habe, nos haec novimus esse nihil. 
Non tamen hoc nimium nihil est, si candidus aure, 
Nec matutina si mihi fronte venis.  

Omnis in hoc gracili Xeniorum turba libello 
Constabit nummis quattuor empta tibi. 
Quattuor est nimium? poterit constare duobus, 
Et faciet lucrum bybliopola Tryphon. 
Haec licet hospitibus pro munere disticha mittas, 
Si tibi tam rarus, quam mihi, nummus erit. 
Addita per titulos sua nomina rebus habebis: 
Praetereas, si quid non facit ad stomachum. 

Serus ut aetheriae Germanicus imperet aulae 
Utque diu terris, da pia tura Iovi. 

Cerea quae patulo lucet ficedula lumbo, 
Cum tibi sorte datur, si sapis, adde piper. 

Nos alicam, poterit mulsum tibi mittere dives. 
Si tibi noluerit mittere dives, emes. 

Si spumet rubra conchis tibi pallida testa, 
Lautorum cenis saepe negare potes. 

Inbue plebeias Clusinis pultibus ollas, 
Ut satur in vacuis dulcia musta bibas. 

Accipe Niliacam, Pelusia munera, lentem: 
Vilior est alica, carior illa faba. 

Nec dotes similae possis numerare nec usus, 
Pistori totiens cum sit et apta coco.  

Mulio quod non det tacituris, accipe, mulis. 
Haec ego coponi, non tibi dona dedi. 

Tercentum Libyci modios de messe coloni 
Sume, suburbanus ne moriatur ager. 

Ut sapiant fatuae, fabrorum prandia, betae, 
O quam saepe petet vina piperque cocus! 

Cludere quae cenas lactuca solebat avorum, 
Dic mihi, cur nostras inchoat illa dapes? 

Si vicina tibi Nomento rura coluntur, 
Ad villam moneo, rustice, ligna feras. 

Haec tibi brumali gaudentia frigore rapa 
Quae damus, in caelo Romulus esse solet. 

Ne tibi pallentes moveant fastidia caules, 
Nitrata viridis brassica fiat aqua. 

Fila Tarentini graviter redolentia porri 
Edisti quotiens, oscula clusa dato. 

Mittit praecipuos nemoralis Aricia porros: 
In niveo virides stipite cerne comas. 

Hos Amiternus ager felicibus educat hortis: 
Nursinas poteris parcius esse pilas.  

Mollis in aequorea quae crevit spina Ravenna, 
Non erit incultis gratior asparagis. 

Non habilis cyathis et inutilis uva Lyaeo, 
Sed non potanti me tibi nectar ero. 

Chia seni similis Baccho, quem Setia misit, 
Ipsa merum secum portat et ipsa salem. 

Si tibi Cecropio saturata Cydonea melle 
Ponentur, dicas: 'Haec melimela placent.' 

Poma sumus Cybeles: procul hinc discede, viator, 
Ne cadat in miserum nostra ruina caput. 

Sorba sumus, molles nimium tendentia ventres: 
Aptius haec puero, quam tibi, poma dabis. 

Aurea porrigitur Iani caryota Kalendis; 
Sed tamen hoc munus pauperis esse solet. 

Haec tibi quae torta venerunt condita meta, 
Si maiora forent cottana, ficus erat. 

Pruna peregrinae carie rugosa senectae 
Sume: solent duri solvere ventris onus. 

Caseus Etruscae signatus imagine Lunae 
Praestabit pueris prandia mille tuis.  

Si sine carne voles ientacula sumere frugi, 
Haec tibi Vestino de grege massa venit. 

Non quemcumque focum nec fumum caseus omnem, 
Sed Velabrensem qui bibit, ille sapit. 

Trebula nos genuit; commendat gratia duplex, 
Sive levi flamma, sive domamur aqua. 

Cum sit anus coniunx et sint tibi mortua membra, 
Nil aliud bulbis quam satur esse potes. 

Filia Picenae venio Lucanica porcae: 
Pultibus hinc niveis grata corona datur. 

Haec, quae Picenis venit subducta trapetis, 
Inchoat atque eadem finit oliva dapes. 

Aut Corcyraei sunt haec de frondibus horti, 
Aut haec Massyli poma draconis erant. 

Subripuit pastor quae nondum stantibus haedis 
De primo matrum lacte colustra damus. 

Lascivum pecus et viridi non utile Baccho 
Det poenas; nocuit iam tener ille deo. 

Candida si croceos circumfluit unda vitellos, 
Hesperius scombri temperet ova liquor.  

Lacte mero pastum pigrae mihi matris alumnum 
Ponat, et Aetolo de sue dives edat. 

Non tibi de Libycis tubures et apyrina ramis, 
De Nomentanis sed damus arboribus. 

Lecta suburbanis mittuntur apyrina ramis 
Et vernae tubures. Quid tibi cum Libycis? 

Esse putes nondum sumen: sic ubere largo 
Et fluit et vivo lacte papilla tumet. 

Si Libycae nobis volucres et Phasides essent, 
Acciperes, at nunc accipe chortis aves. 

Vilia maternis fueramus Persica ramis: 
Nunc in adoptivis Persica cara sumus. 

Picentina Ceres niveo sic nectare crescit, 
Ut levis accepta spongia turget aqua. 

Argentum atque aurum facilest laenamque togamque 
Mittere: boletos mittere difficilest. 

Cum me ficus alat, cum pascar dulcibus uvis, 
Cur potius nomen non dedit uva mihi? 

Rumpimus altricem tenero quae vertice terram 
Tubera, boletis poma secunda sumus.  

Texta rosis fortasse tibi vel divite nardo, 
At mihi de turdis facta corona placet. 

Tota quidem ponatur anas; sed pectore tantum 
Et cervice sapit: cetera redde coco. 

Cum pinguis mihi turtur erit, lactuca valebis: 
Et cocleas tibi habe. Perdere nolo famem. 

Cerretana mihi fiat vel missa licebit 
De Menapis: lauti de petasone vorent. 

Musteus est: propera, caros nec differ amicos. 
Nam mihi cum vetulo sit petasone nihil. 

Te fortasse magis capiat de virgine porca; 
Me materna gravi de sue volva capit. 

Niliacum ridebis holus lanasque sequaces, 
Inproba cum morsu fila manuque trahes. 

Aspice, quam tumeat magno iecur ansere maius! 
Miratus dices: 'Hoc, rogo, crevit ubi?' 

Tota mihi dormitur hiems et pinguior illo 
Tempore sum, quo me nil nisi somnus alit. 

Gaudet in effossis habitare cuniculus antris. 
Monstravit tacitas hostibus ille vias.  

Inter sapores fertur alitum primus 
Ionicarum gustus attagenarum. 

Pascitur et dulci facilis gallina farina, 
Pascitur et tenebris. Ingeniosa gula est. 

Ne nimis exhausto macresceret inguine gallus, 
Amisit testes. Nunc mihi gallus erit. 

Succumbit sterili frustra gallina marito. 
Hunc matris Cybeles esse decebat avem. 

Ponitur Ausoniis avis haec rarissima mensis: 
Hanc in piscina ludere saepe soles. 

Ne violes teneras periuro dente columbas, 
Tradita si Gnidiae sunt tibi sacra deae. 

Inguina torquati tardant hebetantque palumbi: 
Non edat hanc volucrem qui cupit esse salax. 

Galbina decipitur calamis et retibus ales, 
Turget adhuc viridi cum rudis uva mero. 

Pannonicas nobis numquam dedit Umbria cattas: 
Mavult haec dominae mittere dona Pudens. 

Miraris, quotiens gemmantis explicat alas, 
Et potes hunc saevo tradere, dure, coco?  

Dat mihi pinna rubens nomen, sed lingua gulosis 
Nostra sapit. Quid si garrula lingua foret? 

Argoa primum sum transportata carina: 
Ante mihi notum nil nisi Phasis erat. 

Ansere Romano quamvis satur Hannibal esset, 
Ipse suas numquam barbarus edit aves. 

Haec servavit avis Tarpei templa Tonantis. 
Miraris? Nondum fecerat illa deus. 

Turbabis versus nec littera tota volabit, 
Unam perdideris si Palamedis avem. 

Rustica sim an perdix, quid refert, si sapor idem est? 
Carior est perdix. Sic sapit illa magis. 

Dulcia defecta modulatur carmina lingua 
Cantator cycnus funeris ipse sui. 

Nomen habet magni volucris tam parva gigantis? 
Et nomen prasini Porphyrionis habet. 

Spirat in advecto, sed iam piger, aequore mullus; 
Languescit. Vivum da mare: fortis erit. 

Quae natat in Siculo grandis muraena profundo, 
Non valet exustam mergere sole cutem.  

Quamvis lata gerat patella rhombum, 
Rhombus latior est tamen patella. 

Ebria Baiano veni modo concha Lucrino: 
Nobile nunc sitio luxuriosa garum. 

Caeruleus nos Liris amat, quem silva Maricae 
Protegit: hinc squillae maxima turba sumus. 

Hic scarus, aequoreis qui venit adesus ab undis, 
Visceribus bonus est, cetera vile sapit. 

Princeps Niliaci raperis, coracine, macelli: 
Pellaeae prior est gloria nulla gulae. 

Iste licet digitos testudine pungat acuta, 
Cortice deposita mollis echinus erit. 

Sanguine de nostro tinctas, ingrate, lacernas 
Induis, et non est hoc satis, esca sumus. 

In Venetis sint lauta licet convivia terris, 
Principium cenae gobius esse solet. 

Laneus Euganei lupus excipit ora Timavi, 
Aequoreo dulces cum sale pastus aquas. 

Non omnis laudes pretiumque aurata meretur, 
Sed cui solus erit concha Lucrina cibus.  

Ad Palatinas acipensem mittite mensas: 
Ambrosias ornent munera rara dapes. 

Inter aves turdus, si quid me iudice certum est, 
Inter quadripedes mattea prima lepus. 

Qui Diomedeis metuendus saetiger agris 
Aetola cecidit cuspide, talis erat. 

Dente timetur aper, defendunt cornua cervum: 
Inbelles dammae quid, nisi praeda, sumus? 

Matutinarum non ultima praeda ferarum 
Saevos oryx constat quot mihi morte canum! 

Hic erat ille tuo domitus, Cyparisse, capistro. 
An magis iste tuus, Silvia, cervus erat? 

Dum tener est onager solaque lalisio matre 
Pascitur, hoc infans, sed breve nomen habet. 

Pendentem summa capream de rupe videbis 
Casuram speres; despicit illa canes. 

Delicium parvo donabis dorcada nato: 
Iactatis solet hanc mittere turba togis. 

Pulcher adest onager: mitti venatio debet 
Dentis Erythraei: iam removete sinus.  

Hoc tibi Campani sudavit baca Venafri: 
Unguentum quotiens sumis, et istud olet. 

Expirantis adhuc scombri de sanguine primo 
Accipe fastosum, munera cara, garum. 

Antipolitani, fateor, sum filia thynni: 
Essem si scombri, non tibi missa forem. 

Hoc tibi Thesei populatrix misit Hymetti 
Pallados a silvis nobile nectar apis. 

Cum dederis Siculos mediae de collibus Hyblae, 
Cecropios dicas tu licet esse favos. 

Gnosia Minoae genuit vindemia Cretae 
Hoc tibi, quod mulsum pauperis esse solet. 

Haec de vitifera venisse picata Vienna 
Ne dubites, misit Romulus ipse mihi. 

Attica nectareum turbatis mella Falernum. 
Misceri decet hoc a Ganymede merum. 

Hoc de Caesareis mitis vindemia cellis 
Misit, Iuleo quae sibi monte placet. 

Surrentina bibis? nec murrina picta nec aurum 
Sume: dabunt calices haec tibi vina suos.  

De Sinuessanis venerunt Massica prelis: 
Condita quo quaeris consule? Nullus erat. 

Pendula Pomptinos quae spectat Setia campos, 
Exigua vetulos misit ab urbe cados. 

Haec Fundana tulit felix autumnus Opimi. 
Expressit mustum consul et ipse bibit. 

Non sum de primo, fateor, Trifolina Lyaeo, 
Inter vina tamen septima vitis ero. 

Caecuba Fundanis generosa cocuntur Amyclis, 
Vitis et in media nata palude viret. 

Potabis liquidum Signina morantia ventrem? 
Ne nimium sistant, sit tibi parca sitis. 

Amphora Nestorea tibi Mamertina senecta 
Si detur, quodvis nomen habere potest. 

Tarraco, Campano tantum cessura Lyaeo, 
Haec genuit Tuscis aemula vina cadis. 

Nomentana meum tibi dat vindemia Bacchum: 
Si te Quintus amat, commodiora bibes. 

De Spoletinis quae sunt cariosa lagonis 
Malueris, quam si musta Falerna bibas.  

Marsica Paeligni mittunt turbata coloni: 
Non tu, libertus sed bibat illa tuus. 

Amphora Niliaci non sit tibi vilis aceti: 
Esset cum vinum, vilior illa fuit. 

Cum tua centenos expunget sportula civis, 
Fumea Massiliae ponere vina potes. 

Caeretana Nepos ponat, Setina putabis. 
Non ponit turbae, cum tribus illa bibit. 

Nobilis et lanis et felix vitibus Aulon 
Det pretiosa tibi vellera, vina mihi. 

Unguentum heredi numquam nec vina relinquas. 
Ille habeat nummos, haec tibi tota dato. 

Dat festinatas, Caesar, tibi bruma coronas: 
Quondam veris erat, nunc tua facta rosa est. 

