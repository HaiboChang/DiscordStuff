Retia dum cessant latratoresque Molossi 
Et non invento silva quiescit apro, 
Otia, Prisce, brevi poteris donare libello. 
Hora nec aestiva est nec tibi tota perit. 

Ad populos mitti qui nuper ab Urbe solebas, 
Ibis, io, Romam nunc peregrine liber 
Auriferi de gente Tagi tetricique Salonis, 
Dat patrios amnes quos mihi terra potens. 
Non tamen hospes eris, nec iam potes advena dici, 
Cuius habet fratres tot domus alta Remi. 
Iure tuo veneranda novi pete limina templi, 
Reddita Pierio sunt ubi tecta choro. 
Vel si malueris, prima gradiere Subura; 
Atria sunt illic consulis alta mei: 
Laurigeros habitat facundus Stella penatis, 
Clarus Hyanteae Stella sititor aquae; 
Fons ibi Castalius vitreo torrente superbit, 
Unde novem dominas saepe bibisse ferunt: 
Ille dabit populo patribusque equitique legendum, 
Nec nimium siccis perleget ipse genis. 
Quid titulum poscis? versus duo tresve legantur, 
Clamabunt omnes te, liber, esse meum. 

Quod Flacco Varioque fuit summoque Maroni 
Maecenas, atavis regibus ortus eques, 
Gentibus et populis, hoc te mihi, Prisce Terenti, 
Fama fuisse loquax chartaque dicet anus 
Tu facis ingenium, tu, si quid posse videmur; 
Tu das ingenuae ius mihi pigritiae. 
Macte animi, quem rarus habes, morumque tuorum, 
Quos Numa, quos hilaris possit habere Cato. 
Largiri, praestare, breves extendere census, 
Et dare quae faciles vix tribuere dei,  
Nunc licet et fas est. Sed tu sub principe duro 
Temporibusque malis ausus es esse bonus. 

Longior undecimi nobis decimique libelli 
Artatus labor est et breve rasit opus. 
Plura legant vacui, quibus otia tuta dedisti: 
Haec lege tu, Caesar; forsan et illa leges. 

Quae modo litoreos ibatis carmina Pyrgos, 
Ite sacra - iam non pulverulenta - via. 
Contigit Ausoniae procerum mitissimus aulae 
Nerva: licet toto nunc Helicone frui: 
Recta fides, hilaris clementia, cauta potestas 
Iam redeunt; longi terga dedere metus. 
Hoc populi gentesque tuae, pia Roma, precantur: 
Dux tibi sit semper talis, et iste diu. 

Palma regit nostros, mitissime Caesar, Hiberos, 
Et placido fruitur pax peregrina iugo. 
Ergo agimus laeti tanto pro munere grates: 
Misisti mores in loca nostra tuos. 

Parthenio dic, Musa, tuo nostroque salutem: 
Nam quis ab Aonio largius amne bibit? 
Cuius Pipleo lyra clarior exit ab antro? 
Quem plus Pierio de grege Phoebus amat? 
Et si forte - sed hoc vix est sperare - vacabit, 
Tradat ut ipse duci carmina nostra, roga, 
Quattuor et tantum timidumque brevemque libellum 
Commendet verbis 'Hunc tua Roma legit.' 

Omnia promittis, cum tota nocte bibisti; 
Mane nihil praestas. Pollio, mane bibe. 

Genus, Aucte, lucri divites habent iram: 
Odisse, quam donare, vilius constat. 

Parcius utaris, moneo, rapiente veredo, 
Prisce, nec in lepores tam violentus eas. 
Saepe satisfecit praedae venator, et acri 
Decidit excussus, nec rediturus, equo. 
Insidias et campus habet: nec fossa nec agger 
Nec sint saxa licet, fallere plana solent. 
Non deerit qui tanta tibi spectacula praestet, 
Invidia fati sed leviore cadat.  
Si te delectant animosa pericula, Tuscis 
 - Tutior est virtus - insidiemur apris. 
Quid te frena iuvant temeraria? saepius illis, 
Prisce, datum est equitem rumpere, quam leporem. 

Quare tam multis a te, Laetine, diebus 
Non abeat febris, quaeris et usque gemis. 
Gestatur tecum pariter pariterque lavatur; 
Cenat boletos, ostrea, sumen, aprum; 
Ebria Setino fit saepe et saepe Falerno, 
Nec nisi per niveam Caecuba potat aquam; 
Circumfusa rosis et nigra recumbit amomo, 
Dormit et in pluma purpureoque toro. 
Cum recubet pulchre, cum tam bene vivat apud te, 
Ad Damam potius vis tua febris eat? 

In thermis sumit lactucas, ova, lacertum, 
Et cenare domi se negat Aemilius. 

Municipem rigidi quis te, Marcella, Salonis 
Et genitam nostris quis putet esse locis? 
Tam rarum, tam dulce sapis. Palatia dicent, 
Audierint si te vel semel, esse suam;  
Nulla nec in media certabit nata Subura 
Nec Capitolini collis alumna tibi; 
Nec cito ridebit peregrini gloria partus, 
Romanam deceat quam magis esse nurum. 
Tu desiderium dominae mihi mitius urbis 
Esse iubes: Romam tu mihi sola facis. 

Dentibus atque comis - nec te pudet - uteris emptis. 
Quid facies oculo, Laelia? non emitur. 

Cum rogo te nummos sine pignore, 'non habeo' inquis; 
Idem, si pro me spondet agellus, habes: 
Quod mihi non credis veteri, Telesine, sodali, 
Credis coliculis arboribusque meis. 
Ecce, reum Carus te detulit: adsit agellus. 
Exilii comitem quaeris: agellus eat. 

Poto ego sextantes, tu potas, Cinna, deunces: 
Et quereris quod non, Cinna, bibamus idem? 

Hermogenes tantus mapparum, %26%27%27, fur est, 
Quantus nummorum vix, puto, Massa fuit; 
Tu licet observes dextram teneasque sinistram, 
Inveniet, mappam qua ratione trahat: 
Cervinus gelidum sorbet sic halitus anguem, 
Casuras alte sic rapit Iris aquas. 
Nuper cum Myrino peteretur missio laeso, 
Subduxit mappas quattuor Hermogenes; 
Cretatam praetor cum vellet mittere mappam, 
Praetori mappam surpuit Hermogenes. 
Attulerat mappam nemo, dum furta timentur: 
Mantele a mensa surpuit Hermogenes. 
Hoc quoque si deerit, medios discingere lectos 
Mensarumque pedes non timet Hermogenes. 
Quamvis non modico caleant spectacula sole, 
Vela reducuntur, cum venit Hermogenes. 
Festinant trepidi substringere carbasa nautae, 
Ad portum quotiens paruit Hermogenes. 
Linigeri fugiunt calvi sistrataque turba, 
Inter adorantes cum stetit Hermogenes. 
Ad cenam Hermogenes mappam non attulit unquam, 
A cena semper rettulit Hermogenes. 

Sexagena teras cum limina mane senator, 
Esse tibi videor desidiosus eques, 
Quod non a prima discurram luce per urbem 
Et referam lassus basia mille domum. 
Sed tu, purpureis ut des nova nomina fastis 
Aut Nomadum gentes Cappadocumve petas: 
At mihi, quem cogis medios abrumpere somnos 
Et matutinum ferre patique lutum,  
Quid petitur? Rupta cum pes vagus exit aluta 
Et subitus crassae decidit imber aquae 
Nec venit ablatis clamatus verna lacernis, 
Accedit gelidam servus ad auriculam 
Et 'Rogat ut secum cenes Laetorius' inquit. 
Viginti nummis? non ego: malo famem, 
Quam sit cena mihi, tibi sit provincia merces, 
Et faciamus idem nec mereamur idem. 

Hoc nemus, hi fontes, haec textilis umbra supini 
Palmitis, hoc riguae ductile flumen aquae, 
Prataque nec bifero cessura rosaria Paesto, 
Quodque viret Iani mense nec alget holus, 
Quaeque natat clusis anguilla domestica lymphis, 
Quaeque gerit similes candida turris aves, 
Munera sunt dominae: post septima lustra reverso 
Has Marcella domos parvaque regna dedit. 
Si mihi Nausicaa patrios concederet hortos, 
Alcinoo possem dicere 'Malo meos.' 

Ut pueros emeret Labienus vendidit hortos. 
Nil nisi ficetum nunc Labienus habet. 

Tamquam simpliciter mecum, Callistrate, vivas, 
Dicere percisum te mihi saepe soles. 
Non es tam simplex, quam vis, Callistrate, credi. 
Nam quisquis narrat talia, plura tacet.  

Hunc qui femineis noctesque diesque cathedris 
Incedit tota notus in urbe nimis, 
Crine nitens, niger unguento, perlucidus ostro, 
Ore tener, latus pectore, crure glaber, 
Uxori qui saepe tuae comes inprobus haeret, 
Non est quod timeas, Candide: non futuit. 

Mentiris, credo: recitas mala carmina, laudo: 
Cantas, canto: bibis, Pontiliane, bibo: 
Pedis, dissimulo: gemma vis ludere, vincor: 
Res una est, sine me quam facis, et taceo.  
Nil tamen omnino praestas mihi. 'Mortuus,' inquis, 
'Accipiam bene te.' Nil volo: sed morere. 

Barbatus rigido nupsit Callistratus Afro, 
Hac qua lege viro nubere virgo solet. 
Praeluxere faces, velarunt flammea vultus, 
Nec tua defuerunt verba, Talasse, tibi. 
Dos etiam dicta est. Nondum tibi, Roma, videtur 
Hoc satis? expectas numquid ut et pariat? 

Unice, cognato iunctum mihi sanguine nomen 
Qui geris et studio corda propinqua meis; 
Carmina cum facias soli cedentia fratri, 
Pectore non minor es, sed pietate prior. 
Lesbia cum lepido te posset amare Catullo, 
Te post Nasonem blanda Corinna sequi. 
Nec deerant zephyri, si te dare vela iuvaret; 
Sed tu litus amas. Hoc quoque fratris habes.  

Difficilis facilis, iucundus acerbus es idem: 
Nec tecum possum vivere, nec sine te. 

Boletos et aprum si tamquam vilia ponis 
Et non esse putas haec mea vota, volo: 
Si fortunatum fieri me credis et heres 
Vis scribi propter quinque Lucrina, vale. 
Lauta tamen cena est: fateor, lautissima, sed cras 
Nil erit, immo hodie, protinus immo nihil, 
Quod sciat infelix damnatae spongia virgae 
Vel quicumque canis iunctaque testa viae: 
Mullorum leporumque et suminis exitus hic est, 
Sulphureusque color carnificesque pedes. 
Non Albana mihi sit comissatio tanti 
Nec Capitolinae pontificumque dapes; 
Inputet ipse deus nectar mihi, fiet acetum 
Et Vaticani perfida vappa cadi. 
Convivas alios cenarum quaere magister, 
Quos capiant mensae regna superba tuae: 
Me meus ad subitas invitet amicus ofellas: 
Haec mihi, quam possum reddere, cena placet. 

Daphnonas, platanonas et aerios pityonas 
Et non unius balnea solus habes, 
Et tibi centenis stat porticus alta columnis, 
Calcatusque tuo sub pede lucet onyx, 
Pulvereumque fugax hippodromon ungula plaudit, 
Et pereuntis aquae fluctus ubique sonat; 
Atria longa patent. Sed nec cenantibus usquam 
Nec somno locus est. Quam bene non habitas! 

Tempora Pieria solitus redimire corona, 
Nec minus attonitis vox celebrata reis, 
Hic situs est, hic ille tuus, Sempronia, Rufus, 
Cuius et ipse tui flagrat amore cinis. 
Dulcis in Elysio narraris fabula campo, 
Et stupet ad raptus Tyndaris ipsa tuos: 
Tu melior, quae deserto raptore redisti, 
Illa virum voluit nec repetita sequi. 
Ridet et Iliacos audit Menelaus amores: 
Absolvit Phrygium vestra rapina Parim. 
Accipient olim cum te loca laeta piorum, 
Non erit in Stygia notior umbra domo:  
Non aliena videt, sed amat Proserpina raptas: 
Iste tibi dominam conciliabit amor. 

Crine ruber, niger ore, brevis pede, lumine laesus, 
Rem magnam praestas, Zoile, si bonus es. 

Aegrotas uno decies aut saepius anno, 
Nec tibi, sed nobis hoc, Polycharme, nocet: 
Nam quotiens surgis, soteria poscis amicos. 
Sit pudor: aegrota iam, Polycharme, semel.  

Ancillariolum tua te vocat uxor, et ipsa 
Lecticariola est: estis, Alauda, pares. 

Martis alumne dies, roseam quo lampada primum 
Magnaque siderei vidimus ora dei, 
Si te rure coli viridisque pudebit ad aras, 
Qui fueras Latia cultus in urbe mihi: 
Da veniam, servire meis quod nolo Kalendis, 
Et qua sum genitus, vivere luce volo. 
Natali pallere suo, ne calda Sabello 
Desit; et ut liquidum potet Alauda merum, 
Turbida sollicito transmittere Caecuba sacco; 
Atque inter mensas ire, redire suas; 
Excipere hos illos, et tota surgere cena 
Marmora calcantem frigidiora gelu: 
Quae ratio est, haec sponte sua perferre patique, 
Quae te si iubeat rex dominusque, neges? 

Antiqui rex magne poli mundique prioris, 
Sub quo pigra quies nec labor ullus erat, 
Nec regale nimis fulmen nec fulmine digni, 
Scissa nec ad Manes, sed sibi dives humus: 
Laetus ad haec facilisque veni sollemnia Prisci 
Gaudia: cum sacris te decet esse tuis. 
Tu reducem patriae sexta, pater optime, bruma 
Pacifici Latia reddis ab urbe Numae. 
Cernis, ut Ausonio similis tibi pompa macello 
Pendeat et quantus luxurietur honos? 
Quam non parca manus largaeque nomismata mensae, 
Quae, Saturne, tibi pernumerentur opes? 
Utque sit his pretium meritis et gratia maior, 
Et pater et frugi sic tua sacra colit. 
At tu sancte - tuo sic semper amere Decembri -  
Hos illi iubeas saepe redire dies. 

Vincentem roseos facieque comaque ministros 
Cinna cocum fecit. Cinna, gulosus homo es.  

Bis quinquagenis domus est tibi milibus empta, 
Vendere quam summa vel breviore cupis. 
Arte sed emptorem vafra corrumpis, Amoene, 
Et casa divitiis ambitiosa latet. 
Gemmantes prima fulgent testudine lecti, 
Et Maurusiaci pondera rara citri; 
Argentum atque aurum non simplex Delphica portat; 
Stant pueri, dominos quos precer esse meos. 
Deinde ducenta sonas, et ais non esse minoris. 
Instructam vili vendis, Amoene, domum. 

Matutine cliens, urbis mihi causa relictae, 
Atria, si sapias, ambitiosa colas. 
Non sum ego causidicus, nec amaris litibus aptus, 
Sed piger et senior Pieridumque comes; 
Otia me somnusque iuvant, quae magna negavit 
Roma mihi: redeo, si vigilatur et hic.  

Lintea ferret Apro vatius cum vernula nuper 
Et supra togulam lusca sederet anus 
Atque olei stillam daret enterocelicus unctor, 
Udorum tetricus censor et asper erat: 
Frangendos calices effundendumque Falernum 
Clamabat, biberet quod modo lotus eques. 
A sene sed postquam patruo venere trecenta, 
Sobrius a thermis nescit abire domum. 
O quantum diatreta valent et quinque comati! 
Tunc, cum pauper erat, non sitiebat Aper. 

Iugera mercatus prope busta latentis agelli 
Et male compactae culmina fulta casae, 
Deseris urbanas, tua praedia, Pannyche, lites 
Parvaque, sed tritae praemia certa togae. 
Frumentum, milium tisanamque fabamque solebas 
Vendere pragmaticus, nunc emis agricola. 

Dum tibi Niliacus portat crystalla cataplus, 
Accipe de circo pocula Flaminio. 
Hi magis audaces, an sunt qui talia mittunt 
Munera? Sed gemmis vilibus usus inest:  
Nullum sollicitant haec, Flacce, toreumata furem, 
Et nimium calidis non vitiantur aquis. 
Quid, quod securo potat conviva ministro, 
Et casum tremulae non timuere manus? 
Hoc quoque non nihil est, quod propinabis in istis, 
Frangendus fuerit si tibi, Flacce, calix. 

Amphora vigesis, modius datur aere quaterno. 
Ebrius et crudus, nil habet agricola. 

Nil in te scripsi, Bithynice. Credere non vis 
Et iurare iubes? Malo satis facere.  

Ne laudet dignos, laudat Callistratus omnes. 
Cui malus est nemo, quis bonus esse potest? 

Effugere in thermis et circa balnea non est 
Menogenen, omni tu licet arte velis. 
Captabit tepidum dextra laevaque trigonem, 
Inputet acceptas ut tibi saepe pilas. 
Colliget et referet laxum de pulvere follem, 
Et si iam lotus, iam soleatus erit. 
Lintea si sumes, nive candidiora loquetur, 
Sint licet infantis sordidiora sinu. 
Exiguos secto comentem dente capillos 
Dicet Achilleas disposuisse comas. 
Fumosae feret ipse propin de faece lagonae, 
Frontis et umorem colliget usque tuae. 
Omnia laudabit, mirabitur omnia, donec 
Perpessus dicas taedia mille 'Veni!' 

Nolueram, Polytime, tuos violare capillos, 
Sed iuvat hoc precibus me tribuisse tuis. 
Talis eras, modo tonse Pelops, positisque nitebas 
Crinibus, ut totum sponsa videret ebur. 

Triginta tibi sunt pueri totidemque puellae: 
Una est nec surgit mentula. Quid facies? 

Tongilianus habet nasum: scio, non nego. Sed iam 
Nil praeter nasum Tongilianus habet. 

Pro sene, sed clare, votum Maro fecit amico, 
Cui gravis et fervens hemitritaeos erat, 
Si Stygias aeger non esset missus ad umbras, 
Ut caderet magno victima grata Iovi. 
Coeperunt certam medici spondere salutem. 
Ne votum solvat, nunc Maro vota facit.  

Saepe rogare soles, qualis sim, Prisce, futurus, 
Si fiam locuples simque repente potens. 
Quemquam posse putas mores narrare futuros? 
Dic mihi, si fias tu leo, qualis eris? 

Scribebamus epos; coepisti scribere: cessi, 
Aemula ne starent carmina nostra tuis. 
Transtulit ad tragicos se nostra Thalia coturnos: 
Aptasti longum tu quoque syrma tibi. 
Fila lyrae movi Calabris exculta Camenis: 
Plectra rapis nobis, ambitiose, nova. 
Audemus saturas: Lucilius esse laboras. 
Ludo levis elegos: tu quoque ludis idem. 
Quid minus esse potest? epigrammata fingere coepi: 
Hinc etiam petitur iam mea palma tibi. 
Elige, quid nolis - quis enim pudor, omnia velle? -  
Et si quid non vis, Tucca, relinque mihi. 

Cum tibi nota tui sit vita fidesque mariti, 
Nec premat ulla tuos sollicitetve toros, 
Quid quasi paelicibus torqueris inepta ministris, 
In quibus et brevis est et fugitiva Venus? 
Plus tibi quam domino pueros praestare probabo: 
Hi faciunt, ut sis femina sola viro; 
Hi dant quod non vis uxor dare. 'Do tamen,' inquis, 
'Ne vagus a thalamis coniugis erret amor.' 
Non eadem res est: Chiam volo, nolo mariscam: 
Ne dubites quae sit Chia, marisca tua est. 
Scire suos fines matrona et femina debet: 
Cede sua pueris, utere parte tua. 

Baetis olivifera crinem redimite corona, 
Aurea qui nitidis vellera tinguis aquis; 
Quem Bromius, quem Pallas amat; cui rector aquarum 
Albula navigerum per freta pandit iter:  
Ominibus laetis vestras Instantius oras 
Intret, et hic populis ut prior annus eat. 
Non ignorat, onus quod sit succedere Macro: 
Qui sua metitur pondera, ferre potest. 

