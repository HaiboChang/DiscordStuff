Synthesibus dum gaudet eques dominusque senator 
Dumque decent nostrum pillea sumpta Iovem; 
Nec timet aedilem moto spectare fritillo, 
Cum videat gelidos tam prope verna lacus: 
Divitis alternas et pauperis accipe sortes: 
Praemia convivae dent sua quisque suo. 
'Sunt apinae tricaeque et si quid vilius istis.' 
Quis nescit? vel quis tam manifesta negat? 
Sed quid agam potius madidis, Saturne, diebus, 
Quos tibi pro caelo filius ipse dedit? 
Vis scribam Thebas Troiamve malasve Mycenas? 
'Lude,' inquis, 'nucibus'. Perdere nolo nuces. 

Quo vis cumque loco potes hunc finire libellum: 
Versibus explicitumst omne duobus opus. 
Lemmata si quaeris cur sint adscripta, docebo: 
Ut, si malueris, lemmata sola legas. 

Secta nisi in tenues essemus ligna tabellas, 
Essemus Libyci nobile dentis onus.  

Caede iuvencorum domini calet area felix, 
Quinquiplici cera cum datur altus honos. 

Languida ne tristes obscurent lumina cerae, 
Nigra tibi niveum littera pingat ebur. 

Tunc triplices nostros non vilia dona putabis, 
Cum se venturam scribet amica tibi. 

Esse puta ceras, licet haec membrana vocetur: 
Delebis, quotiens scripta novare voles. 

Quod minimos cernis, mitti nos credis amicae. 
Falleris: et nummos ista tabella rogat. 

Seu leviter noto, seu caro missa sodali 
Omnes ista solet charta vocare suos. 

Hos nisi de flava loculos implere moneta 
Non decet: argentum vilia ligna ferant. 

Si quid adhuc superest in nostri faece locelli, 
Munus erit. Nihil est: ipse locellus erit.  

Cum steterit nullus vultu tibi talus eodem, 
Munera me dices magna dedisse tibi. 

Non sim talorum numero par tessera, dum sit 
Maior, quam talis, alea saepe mihi. 

Quae scit compositos manus improba mittere talos, 
Si per me misit, nil nisi vota feret. 

Hac mihi bis seno numeratur tessera puncto; 
Calculus hac gemino discolor hoste perit. 

Insidiosorum si ludis bella latronum, 
Gemmeus iste tibi miles et hostis erit. 

Alea parva nuces et non damnosa videtur; 
Saepe tamen pueris abstulit illa natis. 

Sortitus thecam calamis armare memento: 
Cetera nos dedimus, tu leviora para. 

Haec tibi erunt armata suo graphiaria ferro: 
Si puero dones, non leve munus erit. 

Lentiscum melius: sed si tibi frondea cuspis 
Defuerit, dentes pinna levare potest. 

Si tibi morosa prurigine verminat auris, 
Arma damus tantis apta libidinibus.  

Splendida ne madidi violent bombycina crines, 
Figat acus tortas sustineatque comas. 

Quid faciet nullos hic inventura capillos 
Multifido buxus quae tibi dente datur? 

Chattica Teutonicos accendit spuma capillos: 
Captivis poteris cultior esse comis. 

Si mutare paras longaevos cana capillos, 
Accipe Mattiacas - quo tibi calva? - pilas. 

Accipe quae nimios vincant umbracula soles: 
Sit licet et ventus, te tua vela tegent. 

In Pompeiano tecum spectabo theatro: 
Mandatus populo vela negare solet. 

Excipient apros expectabuntque leones, 
Intrabunt ursos, sit modo firma manus. 

Si deiecta gemas longo venabula rostro, 
Hic brevis ingentem comminus ibit aprum. 

Militiae decus hoc gratique erit omen honoris, 
Arma tribunicium cingere digna latus. 

Pugio, quem curva signat brevis orbita vena. 
Stridentem gelidis hunc Salo tinxit aquis.  

Pax me certa ducis placidos curvavit in usus. 
Agricolae nunc sum, militis ante fui. 

Cum fieret tristis solvendis auctio nummis, 
Haec quadringentis milibus empta fuit. 

Tondendis haec arma tibi sunt apta capillis; 
Unguibus hic longis utilis, illa genis. 

Dat chartis habiles calamos Memphitica tellus; 
Texantur reliqua tecta palude tibi. 

Inlustrem cum tota meis convivia flammis 
Totque geram myxos, una lucerna vocor. 

Hic tibi nocturnos praestabit cereus ignes: 
Subducta est puero namque lucerna tuo. 

Nomina candelae nobis antiqua dederunt: 
Non norat parcos uncta lucerna patres.  

Esse vides lignum; servas nisi lumina, fiet 
De candelabro magna lucerna tibi. 

Haec quae difficili turget paganica pluma, 
Folle minus laxast et minus arta pila. 

Si me nobilibus scis expulsare sinistris, 
Sum tua. Tu nescis? rustice, redde pilam. 

Ite procul, iuvenes: mitis mihi convenit aetas: 
Folle decet pueros ludere, folle senes. 

Haec rapit Antaei velox in pulvere draucus, 
Grandia qui vano colla labore facit. 

Quid pereunt stulto fortes haltere lacerti? 
Exercet melius vinea fossa viros. 

Ne lutet inmundum nitidos ceroma capillos, 
Hac poteris madidas condere pelle comas. 

Pergamon has misit. Curvo destringere ferro: 
Non tam saepe teret lintea fullo tibi. 

Nuper in Ausonia domini spectatus harena 
Hic erit ille tibi, cui pila taurus erat.  

Si quis plorator collo tibi vernula pendet, 
Haec quatiat tenera garrula sistra manu. 

Proficies nihil hoc, caedas licet usque, flagello, 
Si tibi purpureo de grege currit equus. 

Quod nec Vergilius nec carmine dicit Homerus, 
Hoc ex unguento constat et ex balano. 

Rusticus es? nescis, quid Graeco nomine dicar: 
Spuma vocor nitri. Graecus es? aphronitrum. 

Balsama me capiunt, haec sunt unguenta virorum: 
Delicias Cosmi vos redolete, nurus. 

Gratum munus erit scisso nec inutile ventri, 
Si clara Stephani balnea luce petes. 

Dux lanterna viae clusis feror aurea flammis, 
Et tuta est gremio parva lucerna meo. 

Cornea si non sum, numquid sum fuscior? aut me 
Vesicam, contra qui venit, esse putat? 

Ebria nos madidis rumpit tibicina buccis: 
Saepe duas pariter, saepe monaulon habet.  

Quid me conpactam ceris et harundine rides? 
Quae primum structa est fistula talis erat. 

Defuerit si forte puer soleasque libebit 
Sumere, pro puero pes erit ipse sibi. 

Taurino poteras pectus constringere tergo: 
Nam pellis mammas non capit ista tuas. 

Lambere quae turpes prohibet tua prandia muscas, 
Alitis eximiae cauda superba fuit. 

Sordida si flavo fuerit tibi pulvere vestis, 
Colligat hunc tenui verbere cauda levis. 

Peccantis famuli pugno ne percute dentes: 
Clara Rhodos coptam quam tibi misit edat. 

Si vis esse satur, nostrum potes esse Priapum: 
Ipsa licet rodas inguina, purus eris. 

Iste tibi faciet bona Saturnalia porcus, 
Inter spumantes ilice pastus apros. 

Qui venit botulus mediae tibi tempore brumae, 
Saturni septem venerat ante dies. 

Psittacus a vobis aliorum nomina discam: 
Hoc didici per me dicere caesar have.  

Corve salutator, quare fellator haberis? 
In caput intravit mentula nulla tuum. 

Flet Philomela nefas incesti Tereos, et quae 
Muta puella fuit, garrula fertur avis. 

Pica loquax certa dominum te voce saluto: 
Si me non videas, esse negabis avem. 

Si tibi talis erit, qualem dilecta Catullo 
Lesbia plorabat, hic habitare potest. 

Artis ebur medicae narthecia cernis: habebis 
Munera, quae cuperet Paccius esse sua. 

Ludite lascivi, sed tantum ludite, servi: 
Haec signata mihi quinque diebus erunt. 

Invisae nimium pueris grataeque magistris, 
Clara Prometheo munere ligna sumus. 

Ne mendica ferat barbati prandia nudi 
Dormiat et tetrico cum cane, pera rogat. 

In pretio scopas testatur palma fuisse. 
Otia sed scopis nunc analecta dedit. 

Defendet manus haec scapulas mordente molesto 
Pulice, vel si quid pulice sordidius.  

Ne toga barbatos faciat vel paenula libros, 
Haec abies chartis tempora longa dabit. 

Nomina dat spondae pictis pulcherrima pinnis 
Nunc Iunonis avis, sed prius Argus erat. 

Stragula succincti venator sume veredi: 
Nam solet a nudo surgere ficus equo. 

Accipe lunata scriptum testudine sigma. 
Octo capit; veniat quisquis amicus erit. 

Femineam nobis cherson si credis inesse, 
Deciperis: pelagi mascula praeda sumus. 

Accipe felices, Atlantica munera, silvas: 
Aurea qui dederit dona, minora dabit. 

Non sum crispa quidem nec silvae filia Maurae, 
Sed norunt lautas et mea ligna dapes. 

Grandia taurorum portant qui corpora, quaeris, 
An Libycas possint sustinuisse trabes? 

Puncta notis ilex et acuta cuspide clusa 
Saepe redemptoris prodere furta solet. 

Non est ista recens nec nostri gloria caeli: 
Primus in his Mentor, dum facit illa, bibit.  

Nos sumus audacis plebeia toreumata vitri, 
Nostra neque ardenti gemma feritur aqua. 

Quamvis Callaico rubeam generosa metallo, 
Glorior arte magis: nam Myos iste labor. 

Vilia sutoris calicem monimenta Vatini 
Accipe; sed nasus longior ille fuit. 

Grandia ne viola parvo chrysendeta mullo: 
Ut minimum, libras debet habere duas. 

Arretina nimis ne spernas vasa monemus: 
Lautus erat Tuscis Porsena fictilibus. 

Barbara de pictis veni bascauda Britannis; 
Sed me iam mavolt dicere Roma suam. 

Si non ignotast docti tibi terra Catulli, 
Potasti testa Raetica vina mea. 

Cum mihi boleti dederint tam nobile nomen, 
Prototomis - pudet heu! - servio coliculis. 

Accipe non vili calices de pulvere natos, 
Sed Surrentinae leve toreuma rotae. 

Setinos, moneo, nostra nive frange trientes: 
Pauperiore mero tingere lina potes.  

Attenuare nives norunt et lintea nostra: 
Frigidior colo non salit unda tuo. 

Frigida non deerit, non deerit calda petenti. 
Sed tu morosa ludere parce siti. 

Hic tibi donatur pansa ruber urceus ansa. 
Stoicus hoc gelidam Fronto petebat aquam. 

Nos Satyri, nos Bacchus amat, nos ebria tigris, 
Perfusos domini lambere docta pedes. 

Quae non sollicitus teneat servetque minister, 
Sume Saguntino pocula facta luto. 

Gemmatum Scythicis ut luceat ignibus aurum, 
Aspice. Quot digitos exuit iste calix! 

Hac licet in gemma, servat quae nomina Cosmi, 
Luxuriose, bibas, si foliata sitis. 

Frangere dum metuis, franges crystallina: peccant 
Securae nimium sollicitaeque manus. 

A Iove qui veniet, miscenda ad pocula largas 
Fundet nimbus aquas: hic tibi vina dabit. 

Si caldum potas, ardenti murra Falerno 
Convenit et melior fit sapor inde mero.  

Hanc tibi Cumano rubicundam pulvere testam 
Municipem misit casta Sibylla suam. 

Aspicis ingenium Nili: quibus addere plura 
Dum cupit, a quotiens perdidit auctor opus! 

Spoletina bibis vel Marsis condita cellis: 
Quo tibi decoctae nobile frigus aquae? 

Non potare nivem, sed aquam potare recentem 
De nive commenta est ingeniosa sitis. 

Massiliae fumos miscere nivalibus undis 
Parce, puer, constet ne tibi pluris aqua. 

Dum poscor crepitu digitorum et verna moratur, 
O quotiens paelex culcita facta mea est! 

Quamvis me ligulam dicant equitesque patresque, 
Dicor ab indoctis lingula grammaticis. 

Sum cocleis habilis, sed nec minus utilis ovis. 
Numquid scis, potius cur cocleare vocer? 

Ante frequens, sed nunc rarus nos donat amicus. 
Felix, cui comes est non alienus eques. 

Saepe gravis digitis elabitur anulus unctis, 
Tuta mea fiet sed tua gemma fide.  

Romanos rerum dominos gentemque togatam 
Ille facit, magno qui dedit astra patri. 

Si matutinos facilest tibi perdere somnos, 
Attrita veniet sportula saepe toga. 

Pauperis est munus, sed non est pauperis usus: 
Hanc tibi pro laena mittimus endromida. 

Haec tibi turbato Canusina simillima mulso 
Munus erit. Gaude: non cito fiet anus. 

Gallia Santonico vestit te bardocucullo. 
Cercopithecorum paenula nuper erat. 

Roma magis fuscis vestitur, Gallia rufis, 
Et placet hic pueris militibusque colos. 

Ingrediare viam caelo licet usque sereno, 
Ad subitas numquam scortea desit aquas. 

Si veneto prasinove faves, quid coccina sumes? 
Ne fias ista transfuga sorte, vide. 

Si possem, totas cuperem misisse lacernas: 
Nunc tantum capiti munera mitto tuo. 

Non est lana mihi mendax, nec mutor aheno. 
Sic placeant Tyriae: me mea tinxit ovis.  

Fascia, crescentes dominae compesce papillas, 
Ut sit quod capiat nostra tegatque manus. 

Amphitheatrali nos commendamus ab usu, 
Cum teget algentes alba lacerna togas. 

Nec fora sunt nobis nec sunt vadimonia nota: 
Hoc opus est, pictis accubuisse toris. 

Si recitaturus dedero tibi forte libellum, 
Hoc focale tuas adserat auriculas. 

Tempore brumali non multum levia prosunt: 
Calfaciunt villi pallia vestra mei. 

Nobilius villosa tegant tibi lintea citrum: 
Orbibus in nostris circulus esse potest. 

Iungere nescisti nobis, o stulte, lacernas: 
Indueras albas, exue callainas. 

Non hos lana dedit, sed olentis barba mariti: 
Cinyphio poterit planta latere sinu. 

Dum toga per quinas gaudet requiescere luces, 
Hos poteris cultus sumere iure tuo. 

Vellera consumunt Patavinae multa trilices, 
Et pingues tunicas serra secare potest.  

Haec tibi sorte datur tergendis spongia mensis 
Utilis, expresso cum levis imbre tumet. 

Is mihi candor inest, villorum gratia tanta, 
Ut me vel media sumere messe velis. 

Tingue caput Cosmi folio, cervical olebit: 
Perdidit unguentum cum coma, pluma tenet. 

Stragula purpureis lucent villosa tapetis. 
Quid prodest, si te congelat uxor anus? 

Mammosas metuo; tenerae me trade puellae, 
Ut possint niveo pectore lina frui. 

Haec tibi Memphitis tellus dat munera: victa est 
Pectine Niliaco iam Babylonos acus. 

Longa satis nunc sum; dulci sed pondere venter 
Si tumeat, fiam tunc tibi zona brevis. 

Lodices mittet docti tibi terra Catulli: 
Nos Helicaonia de regione sumus. 

Det tunicam locuples: ego te praecingere possum. 
Essem si locuples, munus utrumque darem.  

Ebria Sidoniae cum sim de sanguine conchae, 
Non video, quare sobria lana vocer. 

Velleribus primis Apulia, Parma secundis 
Nobilis; Altinum tertia laudat ovis. 

Nos Lacedaemoniae pastor donavit amicae: 
Deterior Ledae purpura matris erat. 

Non tantum pullo lugentes vellere lanas, 
Sed solet et calices haec dare terra suos. 

Lana quidem tristis, sed tonsis nata ministris, 
Quales non primo de grege mensa citat. 

Oppressae nimium vicina est fascia plumae? 
Vellera Leuconicis accipe rasa sagis. 

Tomentum concisa palus Circense vocatur. 
Haec pro Leuconico stramina pauper emit. 

Lassus Amyclaea poteris requiescere pluma, 
Interior cycni quam tibi lana dedit. 

Fraudata tumeat fragilis tibi culcita mula. 
Non venit ad duros pallida cura toros. 

Redde pilam: sonat aes thermarum. Ludere pergis? 
Virgine vis sola lotus abire domum.  

Splendida cum volitant Spartani pondera disci, 
Este procul, pueri: sit semel ille nocens. 

Reddidit Eurydicen vati: sed perdidit ipse, 
Dum sibi non credit nec patienter amat. 

De Pompeiano saepe est eiecta theatro 
Quae duxit silvas detinuitque feras. 

Fervida ne trito tibi pollice pusula surgat, 
Exornent docilem candida plectra lyram. 

Inducenda rota est: das nobis utile munus: 
Iste trochus pueris, at mihi cantus erit. 

Garrulus in laxo cur anulus orbe vagatur? 
Cedat ut argutis obvia turba trochis. 

Haec illi sine sorte datur, cui nomina Rhenus 
Vera dedit. Deciens adde Falerna, puer. 

Gloria tam parvi non est obscura sigilli: 
Istius pueri Brutus amator erat. 

Ad te reptanti, puer insidiose, lacertae 
Parce: cupit digitis illa perire tuis. 

Flectit ab inviso morientia lumina disco 
Oebalius, Phoebi culpa dolorque, puer.  

Masculus intravit fontis, emersit utrumque: 
Pars est una patris, cetera matris habet. 

Cur a te pretium Danae, regnator Olympi, 
Accepit, gratis si tibi Leda dedit? 

Sum figuli lusus russi persona Batavi. 
Quae tu derides, haec timet ora puer. 

Elidit geminos infans nec respicit anguis. 
Iam poterat teneras hydra timere manus. 

Sum fragilis: sed tu, moneo, ne sperne sigillum: 
Non pudet Alciden nomen habere meum. 

Dic mihi, virgo ferox, cum sit tibi cassis et hasta, 
Quare non habeas aegida. 'Caesar habet.' 

Mutari melius tauro, pater optime divum, 
Tunc poteras, Io cum tibi vacca fuit. 

Clamabat tumidis audax Leandros in undis: 
'Mergite me, fluctus, cum rediturus ero.' 

Ebrius haec fecit terris, puto, monstra Prometheus: 
Saturnalicio lusit et ipse luto. 

Perlege Maeonio cantatas carmine ranas 
Et frontem nugis solvere disce meis.  

Ilias et Priami regnis inimicus Ulixes 
Multiplici pariter condita pelle latent. 

Accipe facundi Culicem, studiose, Maronis, 
Ne nucibus positis arma virumque legas. 

Quam brevis inmensum cepit membrana Maronem! 
Ipsius vultus prima tabella gerit. 

Hac primum iuvenum lascivos lusit amores; 
Nec Glycera pueri, Thais amica fuit. 

Si comes ista tibi fuerit membrana, putato 
Carpere te longas cum Cicerone vias. 

Cynthia - facundi carmen iuvenale Properti -  
Accepit famam, non minus ipsa dedit. 

Pellibus exiguis artatur Livius ingens, 
Quem mea non totum bibliotheca capit. 

Hic erit, ut perhibent doctorum corda virorum, 
Primus Romana Crispus in historia. 

Haec tibi, multiplici quae structa est massa tabella, 
Carmina Nasonis quinque decemque gerit. 

Ussit amatorem Nemesis lasciva Tibullum, 
In tota iuvit quem nihil esse domo.  

Sunt quidam, qui me dicant non esse poetam: 
Sed qui me vendit bybliopola putat. 

Tantum magna suo debet Verona Catullo, 
Quantum parva suo Mantua Vergilio. 

Haec tibi quae fontes et aquarum nomina dicit, 
Ipsa suas melius charta natabat aquas. 

His tibi de mulis non est metuenda ruina: 
Altius in terra paene sedere soles. 

Delicias parvae si vis audire catellae, 
Narranti brevis est pagina tota mihi. 

Hic brevis ad numeros rapidum qui colligit unguem, 
Venit ab auriferis gentibus Astur equus. 

Non sibi, sed domino venatur vertragus acer, 
Inlaesum leporem qui tibi dente feret. 

Non amo quod vincat, sed quod succumbere novit 
Et didicit melius τὴν ἐπικλινοπάλην. 

Callidus emissas eludere simius hastas, 
Si mihi cauda foret, cercopithecus eram. 

Tam tremulum crisat, tam blandum prurit, ut ipsum 
Masturbatorem fecerit Hippolytum.  

Aera Celaenaeos lugentia matris amores 
Esuriens Gallus vendere saepe solet. 

Sit nobis aetate puer, non pumice levis, 
Propter quem placeat nulla puella mihi. 

Sume Cytheriaco medicatum nectare ceston: 
Ussit amatorem balteus iste Iovem. 

Currant verba licet, manus est velocior illis: 
Nondum lingua suum, dextra peregit opus. 

Levis ab aequorea cortex Mareotica concha 
Fiat: inoffensa curret harundo via. 

Non mendax stupor est, nec fingitur arte dolosa. 
Quisquis plus iusto non sapit, ille sapit. 

Mollia Phrixei secuisti colla mariti. 
Hoc meruit tunicam qui tibi, saeve, dedit? 

Si solum spectes hominis caput, Hectora credas: 
Si stantem videas, Astyanacta putes. 

Haec, quae saepe solet vinci, quae vincere raro, 
Parma tibi, scutum pumilionis erit.  

Non erit in turba quisquam Μισούμενος ista: 
Sed poterit quivis esse Δὶς ἐξαπατῶν. 

Dic mihi simpliciter, comoedis et citharoedis, 
Fibula, quid praestas? 'Carius ut futuant.' 

Non tantum calamis, sed cantu fallitur ales, 
Callida dum tacita crescit harundo manu. 

Praedo fuit volucrum: famulus nunc aucupis idem 
Decipit et captas non sibi maeret aves. 

Dic quotus et quanti cupias cenare, nec unum 
Addideris verbum: cena parata tibi est. 

Pauper causidicus nullos referentia nummos 
Carmina cum scribas, accipe cor, quod habes. 

Non satis est ars sola coco: servire palatum 
Nolo: cocus domini debet habere gulam. 

Rara tibi curva craticula sudet ofella; 
Spumeus in longa cuspide fumet aper. 

Mille tibi dulces operum manus ista figuras 
Extruet: huic uni parca laborat apis. 

Surgite: iam vendit pueris ientacula pistor 
Cristataeque sonant undique lucis aves. 
