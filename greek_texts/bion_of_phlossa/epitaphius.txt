Αἰάζω τὸν ̓́Αδωνιν: “ἀπώλετο καλὸς ̓́Αδωνις:”
“ὤλετο καλὸς ̓́Αδωνις” ἐπαιάζουσιν ̓́Ερωτες.
μηκέτι πορφυρέοις ἐνὶ φάρεσι Κύπρι κάθευδε:
ἔγρεο δειλαία, κυανόστολα καὶ πλατάγησον
στήθεα καὶ λέγε πᾶσιν “ἀπώλετο καλὸς ̓́Αδωνις.”
αἰάζω τὸν ̓́Αδωνιν: ἐπαιάζουσιν ̓́Ερωτες.
κεῖται καλὸς ̓́Αδωνις ἐν ὤρεσι μηρὸν ὀδόντι,
λευκῷ λευκὸν ὀδόντι τυπείς, καὶ Κύπριν ἀνιῇ
λεπτὸν ἀποψύχων: τὸ δέ οἱ μέλαν εἴβεται αἷμα
χιονέας κατὰ σαρκός, ὑπ̓ ὀφρύσι δ̓ ὄμματα ναρκῇ,
καὶ τὸ ῥόδον φεύγει τῶ χείλεος: ἀμφὶ δὲ τήνῳ
θνᾴσκει καὶ τὸ φίλημα, τὸ μήποτε Κύπρις ἀνοίσει.
Κύπριδι μὲν τὸ φίλημα καὶ οὐ ζώοντος ἀρέσκει,
ἀλλ̓ οὐκ οἶδεν ̓́Αδωνις, ὅ νιν θνᾴσκοντ̓ ἐφίλησεν.
αἰάζω τὸν ̓́Αδωνιν: ἐπαιάζουσιν ̓́Ερωτες.
ἄγριον ἄγριον ἕλκος ἔχει κατὰ μηρὸν ̓́Αδωνις:
μεῖζον δ̓ ἁ Κυθέρεια φέρει ποτικάρδιον ἕλκος.
τῆνον μὲν περὶ παῖδα φίλοι κύνες ὠδύραντο
καὶ Νύμφαι κλαίουσιν ὀρειάδες: ἁ δ̓ ̓Αφροδίτα
λυσαμένα πλοκαμῖδας ἀνὰ δρυμὼς ἀλάληται
πενθαλέα νήπλεκτος ἀσάνδαλος: αἱ δὲ βάτοι νιν
ἐρχομέναν κείροντι καὶ ἱερὸν αἷμα δρέπονται:
ὀξὺ δὲ κωκύουσα δἰ ἄγκεα μακρὰ φορεῖται
̓Ασσύριον βοόωσα πόσιν καὶ παῖδα καλεῦσα.
ἀμφὶ δέ νιν μέλαν αἷμα παῤ ὀμφαλὸν ᾀωρεῖτο,
στήθεα δ̓ ἐκ μηρῶν φοινίσσετο, τοὶ δ̓ ὑπὸ μαζοὶ
χιόνεοι τὸ πάροιθεν ̓Αδώνιδι πορφύροντο.
“αἰαῖ τὰν Κυθέρειαν” ἐπαιάζουσιν ̓́Ερωτες.
ὤλεσε τὸν καλὸν ἄνδρα, συνώλεσεν ἱερὸν εἶδος.
Κύπριδι μὲν καλὸν εἶδος, ὅτε ζώεσκεν ̓́Αδωνις:
κάτθανε δ̓ ἁ μορφὰ σὺν ̓Αδώνιδι. “τὰν Κύπριν αἰαῖ”
ὤρεα πάντα λέγοντι, καὶ αἱ δρύες “αἲ τὸν ̓́Αδωνιν.”
καὶ ποταμοὶ κλαίουσι τὰ πένθεα τᾶς ̓Αφροδίτας,
καὶ παγαὶ τὸν ̓́Αδωνιν ἐν ὤρεσι δακρύοντι,
ἄνθεα δ̓ ἐξ ὀδύνας ἐρυθαίνεται: ἁ δὲ Κυθήρα
πάντας ἀνὰ κναμώς, ἀνὰ πᾶν νάπος οἰκτρὸν ἀείδει
“αἰαῖ τὰν Κυθέρειαν, ἀπώλετο καλὸς ̓́Αδωνις.”
̓Αχὼ δ̓ ἀντεβόασεν “ἀπώλετο καλὸς ̓́Αδωνις.”
Κύπριδος αἰνὸν ἔρωτα τίς οὐκ ἔκλαυσεν ἂν αἰαῖ;
ὡς ἴδεν, ὡς ἐνόησεν ̓Αδώνιδος ἄσχετον ἕλκος,
ὡς ἴδε φοίνιον αἷμα μαραινομένῳ περὶ μηρῷ,
πάχεας ἀμπετάσασα κινύρετο: “μεῖνον ̓́Αδωνι,
δύσποτμε μεῖνον ̓́Αδωνι, πανύστατον ὥς σε κιχείω,
ὥς σε περιπτύξω καὶ χείλεα χείλεσι μίξω.
ἔγρεο τυτθὸν ̓́Αδωνι, τὸ δ̓ αὖ πύματόν με φίλησον,
τοσσοῦτόν με φίλησον, ὅσον ζώῃ τὸ φίλημα,
ἄχρις ἀποψύχῃς ἐς ἐμὸν στόμα κεἰς ἐμὸν ἧπαρ
πνεῦμα τεὸν ῥεύσῃ, τὸ δέ σευ γλυκὺ φίλτρον ἀμέλξω,
ἐκ δὲ πίω τὸν ἔρωτα, φίλημα δὲ τοῦτο φυλάξω
ὡς αὐτὸν τὸν ̓́Αδωνιν, ἐπεὶ σύ με δύσμορε φεύγεις,
φεύγεις μακρὸν ̓́Αδωνι, καὶ ἔρχεαι εἰς ̓Αχέροντα
πὰρ στυγνὸν βασιλῆα καὶ ἄγριον, ἁ δὲ τάλαινα
ζώω καὶ θεὸς ἐμμὶ καὶ οὐ δύναμαί σε διώκειν.
λάμβανε Περσεφόνα τὸν ἐμὸν πόσιν: ἐσσὶ γὰρ αὐτὰ
πολλὸν ἐμεῦ κρέσσων, τὸ δὲ πᾶν καλὸν ἐς σὲ καταρρεῖ:
ἐμμὶ δ̓ ἐγὼ πανάποτμος, ἔχω δ̓ ἀκόρεστον ἀνίαν,
καὶ κλαίω τὸν ̓́Αδωνιν, ὅ μοι θάνε, καί σε φοβεῦμαι.
θνᾴσκεις ὦ τριπόθητε, πόθος δέ μοι ὡς ὄναρ ἔπτα,
χήρα δ̓ ἁ Κυθέρεια, κενοὶ δ̓ ἀνὰ δώματ̓ ̓́Ερωτες.
σοὶ δ̓ ἅμα κεστὸς ὄλωλε. τί γὰρ τολμηρὲ κυνάγεις;
καλὸς ἐὼν τοσσοῦτον ἐμήναο θηρὶ παλαίειν;”
ὧδ̓ ὀλοφύρατο Κύπρις: ἐπαιάζουσιν ̓́Ερωτες
“αἰαῖ τὰν Κυθέρειαν, ἀπώλετο καλὸς ̓́Αδωνις.”
δάκρυον ἁ Παφία τόσσον χέει, ὅσσον ̓́Αδωνις
αἷμα χέει: τὰ δὲ πάντα ποτὶ χθονὶ γίνεται ἄνθη.
αἷμα ῥόδον τίκτει, τὰ δὲ δάκρυα τὰν ἀνεμώναν.
αἰάζω τὸν ̓́Αδωνιν, ἀπώλετο καλὸς ̓́Αδωνις.
μηκέτ̓ ἐνὶ δρυμοῖσι τὸν ἀνέρα μύρεο Κύπρι.
οὐκ ἀγαθὰ στιβάς ἐστιν ̓Αδώνιδι φυλλὰς ἐρήμα:
λέκτρον ἔχοι Κυθέρεια τὸ σὸν καὶ νεκρὸς ̓́Αδωνις.
καὶ νέκυς ὢν καλός ἐστι, καλὸς νέκυς, οἷα καθεύδων.
κάτθεό νιν μαλακοῖς ἐνὶ φάρεσιν οἷς ἐνίαυεν,
ᾧ μετὰ τεῦς ἀνὰ νύκτα τὸν ἱερὸν ὕπνον ἐμόχθει
παγχρυσέῳ κλιντῆρι: ποθεῖ καὶ στυμνὸν ̓́Αδωνιν.
βάλλε δέ νιν στεφάνοισι καὶ ἄνθεσι: πάντα σὺν αὐτῷ,
ὡς τῆνος τέθνακε καὶ ἄνθεα πάντα θανόντων.
ῥαῖνε δέ νιν Συρίοισιν ἀλείφασι, ῥαῖνε μύροισιν:
ὀλλύσθω μύρα πάντα: τὸ σὸν μύρον ὤλετ̓ ̓́Αδωνις.
κέκλιται ἁβρὸς ̓́Αδωνις ἐν εἵμασι πορφυρέοισιν:
ἀμφὶ δέ νιν κλαίοντες ἀναστενάχουσιν ̓́Ερωτες
κειράμενοι χαίτας ἐπ̓ ̓Αδώνιδι: χὢ μὲν ὀϊστώς,
ὃς δ̓ ἐπὶ τόξον ἔβαλλεν, ὃ δὲ πτερόν, ὃς δὲ φαρέτραν:
χὢ μὲν ἔλυσε πέδιλον ̓Αδώνιδος, οἳ δὲ λέβητι
χρυσείῳ φορέουσιν ὕδωρ, ὃ δὲ μηρία λούει,
ὃς δ̓ ὄπιθεν πτερύγεσσιν ἀναψύχει τὸν ̓́Αδωνιν.
“αἰαῖ τὰν Κυθέρειαν” ἐπαιάζουσιν ̓́Ερωτες.
ἔσβεσε λαμπάδα πᾶσαν ἐπὶ φλιαῖς ̔Υμέναιος,
καὶ στέφος ἐξεπέτασσε γαμήλιον: οὐκέτι δ̓ ̔Υμήν,
̔Υμὴν οὐκέτ̓ ἀείδει ἑὸν μέλος, ἀλλ̓ ἐπαείδει
“αἰαῖ” καὶ “τὸν ̓́Αδωνιν” ἔτι πλέον ἢ ̔Υμέναιον.
αἱ Χάριτες κλαίοντι τὸν υἱέα τῶ Κινύραο,
“ὤλετο καλὸς ̓́Αδωνις” ἐν ἀλλάλαισι λέγουσαι.
“αἰαῖ” δ̓ ὀξὺ λέγοντι πολὺ πλέον ἢ Παιῶνα.
χαἰ Μοῖραι τὸν ̓́Αδωνιν ἀνακλείουσιν “̓́Αδωνιν,”
καί νιν ἐπαείδουσιν: ὃ δέ σφισιν οὐχ ὑπακούει:
οὐ μὰν οὐκ ἐθέλει, Κώρα δέ νιν οὐκ ἀπολύει.
λῆγε γόων Κυθέρεια τὸ σάμερον, ἴσχεο κομμῶν:
δεῖ σε πάλιν κλαῦσαι, πάλιν εἰς ἔτος ἄλλο δακρῦσαι.
