Λῇς νύ τί μοι Λυκίδα Σικελὸν μέλος ἁδὺ λιγαίνειν,
ἱμερόεν γλυκύθυμον ἐρωτικόν, οἷον ὁ Κύκλωψ
ἄεισεν Πολύφαμος ἐπᾳονίᾳ Γαλατείᾳ;
κἠμοὶ συρίσδεν, Μύρσων, φίλον: ἀλλὰ τί μέλψω;
Σκύριον ὦ Λυκίδα ζαλώμενον ἁδὺν ἔρωτα,
λάθρια Πηλείδαο φιλάματα, λάθριον εὐνάν,
πῶς παῖς ἕσσατο φᾶρος, ὅπως δ̓ ἐψεύσατο μορφὰν
κἠν κώραισιν ὅπως Λυκομηδίσιν ἁπαλέγοισα
ἠείδη κατὰ παστὸν ̓Αχιλλέα Δηϊδάμεια.
̔́Αρπασε τὰν ̔Ελέναν πόθ̓ ὁ βουκόλος, ἆγε δ̓ ἐς ̓́Ιδαν,
Οἰνώνᾳ κακὸν ἄλγος. ἐχώσατο δ̓ ἁ Λακεδαίμων,
πάντα δὲ λαὸν ἄγειρεν ̓Αχαϊκόν, οὐδέ τις ̔́Ελλην
οὔτε Μυκηναίων οὔτ̓ ̓́Ηλιδος οὔτε Λακώνων,
μεῖνεν ἑὸν κατὰ δῶμα φυγὼν δύστανον ̓́Αρηα.
λάνθανε δ̓ ἐν κώραις Λυκομηδίσι μοῦνος ̓Αχιλλεύς,
εἴρια δ̓ ἀνθ̓ ὅπλων ἐδιδάσκετο, καὶ χερὶ λευκᾷ
παρθενικὸν κόπον εἶχεν, ἐφαίνετο δ̓ ἠΰτε κώρα:
καὶ γὰρ ἴσον τήναις θηλύνετο, καὶ τόσον ἄνθος
χιονέαις πόρφυρε παρηίσι, καὶ τὸ βάδισμα
παρθενικῆς ἐβάδιζε, κόμας δ̓ ἐπύκαζε καλύπτρᾳ.
θυμὸν δ̓ ἀνέρος εἶχε, καὶ ἀνέρος εἶχεν ἔρωτα:
ἐξ ἀοῦς δ̓ ἐπὶ νύκτα παρίζετο Δηϊδαμείᾳ,
καὶ ποτὲ μὲν τήνας ἐφίλει χέρα, πολλάκι δ̓ αὐτᾶς
στάμονα καλὸν ἄειρε, τὰ δαίδαλα δ̓ ἄτρἰ ἐπῄνει:
ἤσθιε δ̓ οὐκ ἄλλᾳ σὺν ὁμάλικι, πάντα δ̓ ἐποίει
σπεύδων κοινὸν ἐς ὕπνον. ἔλεξέ νυ καὶ λόγον αὐτᾷ:
“ἅλλαι μὲν κνώσσουσι σὺν ἀλλάλαισιν ἀδελφαί,
αὐτὰρ ἐγὼ μώνα, μώνα δὲ σὺ νύμφα καθεύδεις.
αἱ δύο παρθενικαὶ συνομάλικες, αἱ δύο καλαί:
ἀλλὰ μόναι κατὰ λέκτρα καθεύδομες: ἁ δὲ πονηρὰ
Νυσαία δολία με κακῶς ἀπὸ σεῖο μερίσδει.
οὐ γὰρ ἐγὼ σέο ...”
