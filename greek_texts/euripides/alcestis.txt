̓͂Ω δώματ' ̓Αδμήτει', ἐν οἷς ἔτλην ἐγὼ
θῆσσαν τράπεζαν αἰνέσαι θεός περ ὤν.
Ζεὺς γὰρ κατακτὰς παῖδα τὸν ἐμὸν αἴτιος
̓Ασκληπιόν, στέρνοισιν ἐμβαλὼν φλόγα:
οὗ δὴ χολωθεὶς τέκτονας Δίου πυρὸς
κτείνω Κύκλωπας: καί με θητεύειν πατὴρ
θνητῷ παρ' ἀνδρὶ τῶνδ' ἄποιν' ἠνάγκασεν.
ἐλθὼν δὲ γαῖαν τήνδ' ἐβουφόρβουν ξένῳ,
καὶ τόνδ' ἔσῳζον οἶκον ἐς τόδ' ἡμέρας.
ὁσίου γὰρ ἀνδρὸς ὅσιος ὢν ἐτύγχανον
παιδὸς Φέρητος, ὃν θανεῖν ἐρρυσάμην,
Μοίρας δολώσας: ᾔνεσαν δέ μοι θεαὶ
̓́Αδμητον ̔́Αιδην τὸν παραυτίκ' ἐκφυγεῖν,
ἄλλον διαλλάξαντα τοῖς κάτω νεκρόν.
πάντας δ' ἐλέγξας καὶ διεξελθὼν φίλους,
[πατέρα γεραιάν θ' ἥ σφ' ἔτικτε μητέρα,]
οὐχ ηὗρε πλὴν γυναικὸς ὅστις ἤθελεν
θανὼν πρὸ κείνου μηκέτ' εἰσορᾶν φάος:
ἣ νῦν κατ' οἴκους ἐν χεροῖν βαστάζεται
ψυχορραγοῦσα: τῇδε γάρ σφ' ἐν ἡμέρᾳ
θανεῖν πέπρωται καὶ μεταστῆναι βίου.
ἐγὼ δέ, μὴ μίασμά μ' ἐν δόμοις κίχῃ,
λείπω μελάθρων τῶνδε φιλτάτην στέγην.
ἤδη δὲ τόνδε Θάνατον εἰσορῶ πέλας,
ἱερέα θανόντων, ὅς νιν εἰς ̔́Αιδου δόμους
μέλλει κατάξειν: συμμέτρως δ' ἀφίκετο,
φρουρῶν τόδ' ἦμαρ ᾧ θανεῖν αὐτὴν χρεών.
ἆ ἆ:
τί σὺ πρὸς μελάθροις; τί σὺ τῇδε πολεῖς,
Φοῖβ'; ἀδικεῖς αὖ τιμὰς ἐνέρων
ἀφοριζόμενος καὶ καταπαύων;
οὐκ ἤρκεσέ σοι μόρον ̓Αδμήτου
διακωλῦσαι, Μοίρας δολίῳ
σφήλαντι τέχνῃ; νῦν δ' ἐπὶ τῇδ' αὖ
χέρα τοξήρη φρουρεῖς ὁπλίσας,
ἣ τόδ' ὑπέστη, πόσιν ἐκλύσας'
αὐτὴ προθανεῖν Πελίου παῖς;
θάρσει: δίκην τοι καὶ λόγους κεδνοὺς ἔχω.
τί δῆτα τόξων ἔργον, εἰ δίκην ἔχεις;
σύνηθες αἰεὶ ταῦτα βαστάζειν ἐμοί.
καὶ τοῖσδέ γ' οἴκοις ἐκδίκως προσωφελεῖν.
φίλου γὰρ ἀνδρὸς συμφοραῖς βαρύνομαι.
καὶ νοσφιεῖς με τοῦδε δευτέρου νεκροῦ;
ἀλλ' οὐδ' ἐκεῖνον πρὸς βίαν ς' ἀφειλόμην.
πῶς οὖν ὑπὲρ γῆς ἐστι κοὐ κάτω χθονός;
δάμαρτ' ἀμείψας, ἣν σὺ νῦν ἥκεις μέτα.
κἀπάξομαί γε νερτέραν ὑπὸ χθόνα.
λαβὼν ἴθ': οὐ γὰρ οἶδ' ἂν εἰ πείσαιμί σε.
κτείνειν γ' ὃν ἂν χρῇ; τοῦτο γὰρ τετάγμεθα.
οὔκ, ἀλλὰ τοῖς μέλλουσι θάνατον ἀμβαλεῖν.
ἔχω λόγον δὴ καὶ προθυμίαν σέθεν.
ἔστ' οὖν ὅπως ̓́Αλκηστις ἐς γῆρας μόλοι;
οὐκ ἔστι: τιμαῖς κἀμὲ τέρπεσθαι δόκει.
οὔτοι πλέον γ' ἂν ἢ μίαν ψυχὴν λάβοις.
νέων φθινόντων μεῖζον ἄρνυμαι γέρας.
κἂν γραῦς ὄληται, πλουσίως ταφήσεται.
πρὸς τῶν ἐχόντων, Φοῖβε, τὸν νόμον τίθης.
πῶς εἶπας; ἀλλ' ἦ καὶ σοφὸς λέληθας ὤν;
ὠνοῖντ' ἂν οἷς πάρεστι γηραιοὶ θανεῖν.
οὔκουν δοκεῖ σοι τήνδε μοι δοῦναι χάριν.
οὐ δῆτ': ἐπίστασαι δὲ τοὺς ἐμοὺς τρόπους.
ἐχθρούς γε θνητοῖς καὶ θεοῖς στυγουμένους.
οὐκ ἂν δύναιο πάντ' ἔχειν ἃ μή σε δεῖ.
ἦ μὴν σὺ παύσῃ καίπερ ὠμὸς ὢν ἄγαν:
τοῖος Φέρητος εἶσι πρὸς δόμους ἀνὴρ
Εὐρυσθέως πέμψαντος ἵππειον μετὰ
ὄχημα Θρῄκης ἐκ τόπων δυσχειμέρων,
ὃς δὴ ξενωθεὶς τοῖσδ' ἐν ̓Αδμήτου δόμοις
βίᾳ γυναῖκα τήνδε ς' ἐξαιρήσεται.
κοὔθ' ἡ παρ' ἡμῶν σοι γενήσεται χάρις
δράσεις θ' ὁμοίως ταῦτ', ἀπεχθήσῃ τ' ἐμοί.
πόλλ' ἂν σὺ λέξας οὐδὲν ἂν πλέον λάβοις:
ἡ δ' οὖν γυνὴ κάτεισιν εἰς ̔́Αιδου δόμους.
στείχω δ' ἐπ' αὐτὴν ὡς κατάρξωμαι ξίφει:
ἱερὸς γὰρ οὗτος τῶν κατὰ χθονὸς θεῶν
ὅτου τόδ' ἔγχος κρατὸς ἁγνίσῃ τρίχα.
τί ποθ' ἡσυχία πρόσθεν μελάθρων;
τί σεσίγηται δόμος ̓Αδμήτου;
ἀλλ' οὐδὲ φίλων πέλας &λτ;ἔστ'&γτ; οὐδείς,
ὅστις ἂν εἴποι πότερον φθιμένην
χρὴ βασίλειαν πενθεῖν ἢ ζῶς'
ἔτι φῶς λεύσσει Πελίου τόδε παῖς
̓́Αλκηστις, ἐμοὶ πᾶσί τ' ἀρίστη
δόξασα γυνὴ
πόσιν εἰς αὑτῆς γεγενῆσθαι.
κλύει τις ἢ στεναγμὸν ἢ
χειρῶν κτύπον κατὰ στέγας
ἢ γόον ὡς πεπραγμένων;
οὐ μὰν οὐδέ τις ἀμφιπόλων
στατίζεται ἀμφὶ πύλας.
εἰ γὰρ μετακοίμιος ἄτας,
ὦ Παιάν, φανείης.
οὔ τἂν φθιμένας γ' ἐσιώπων.
οὐ γὰρ δήπου
φροῦδός γε δόμων νέκυς ἤδη.
— πόθεν; οὐκ αὐχῶ. τί σε θαρσύνει;
— πῶς ἂν ἔρημον τάφον ̓́Αδμητος
κεδνῆς ἂν ἔπραξε γυναικός;
πυλῶν πάροιθε δ' οὐχ ὁρῶ
πηγαῖον ὡς νομίζεται
χέρνιβ' ἐπὶ φθιτῶν πύλαις.
χαίτα τ' οὔτις ἐπὶ προθύροις
τομαῖος, ὃ δὴ νεκύων
πένθει πρέπει, †οὐδὲ νεολαία†
δουπεῖ χεὶρ γυναικῶν.
καὶ μὰν τόδε κύριον ἦμαρ . . .
τί τόδ' αὐδάσεις;
ᾧ χρή σφε μολεῖν κατὰ γαίας.
— ἔθιγες ψυχῆς, ἔθιγες δὲ φρενῶν.
— χρὴ τῶν ἀγαθῶν διακναιομένων
πενθεῖν ὅστις
χρηστὸς ἀπ' ἀρχῆς νενόμισται.
ἀλλ' οὐδὲ ναυκληρίαν
ἔσθ' ὅποι τις αἴας
στείλας, ἢ Λυκίαν
εἴτ' ἐφ' ἕδρας ἀνύδρους ̓Αμμωνιάδας,
δυστάνου παραλύσαι
ψυχάν: μόρος γὰρ ἀπότομος
πλάθει. θεῶν δ' ἐπ' ἐσχάραν
οὐκέτ' ἔχω τίνα μηλοθύταν πορευθῶ.
μόνος δ' ἄν, εἰ φῶς τόδ' ἦν
ὄμμασιν δεδορκὼς
Φοίβου παῖς, προλιπεῖν
ἦνεν ἕδρας σκοτίους ̔́Αιδα τε πύλας:
δμαθέντας γὰρ ἀνίστα,
πρὶν αὐτὸν εἷλε διόβολον
πλῆκτρον πυρὸς κεραυνίου.
νῦν δὲ βίου τίν' ἔτ' ἐλπίδα προσδέχωμαι;
[πάντα γὰρ ἤδη †τετέλεσται βασιλεῦσιν†,
πάντων δὲ θεῶν ἐπὶ βωμοῖς
αἱμόρραντοι θυσίαι πλήρεις,
οὐδ' ἔστι κακῶν ἄκος οὐδέν.]
ἀλλ' ἥδ' ὀπαδῶν ἐκ δόμων τις ἔρχεται
δακρυρροοῦσα: τίνα τύχην ἀκούσομαι;
πενθεῖν μέν, εἴ τι δεσπόταισι τυγχάνει,
συγγνωστόν: εἰ δ' ἔτ' ἐστὶν ἔμψυχος γυνὴ
εἴτ' οὖν ὄλωλεν εἰδέναι βουλοίμεθ' ἄν.
καὶ ζῶσαν εἰπεῖν καὶ θανοῦσαν ἔστι σοι.
καὶ πῶς ἂν αὑτὸς κατθάνοι τε καὶ βλέποι;
ἤδη προνωπής ἐστι καὶ ψυχορραγεῖ.
ἐλπὶς μὲν οὐκέτ' ἐστὶ σῴζεσθαι βίον;
πεπρωμένη γὰρ ἡμέρα βιάζεται.
οὔκουν ἐπ' αὐτῇ πράσσεται τὰ πρόσφορα;
κόσμος γ' ἕτοιμος, ᾧ σφε συνθάψει πόσις.
ὦ τλῆμον, οἵας οἷος ὢν ἁμαρτάνεις.
οὔπω τόδ' οἶδε δεσπότης, πρὶν ἂν πάθῃ.
ἴστω νυν εὐκλεής γε κατθανουμένη
γυνή τ' ἀρίστη τῶν ὑφ' ἡλίῳ μακρῷ.
πῶς δ' οὐκ ἀρίστη; τίς δ' ἐναντιώσεται;
τί χρὴ λεγέσθαι τὴν ὑπερβεβλημένην
γυναῖκα; πῶς δ' ἂν μᾶλλον ἐνδείξαιτό τις
πόσιν προτιμῶς' ἢ θέλους' ὑπερθανεῖν;
καὶ ταῦτα μὲν δὴ πᾶς' ἐπίσταται πόλις:
ἃ δ' ἐν δόμοις ἔδρασε θαυμάσῃ κλύων.
ἐπεὶ γὰρ ᾔσθεθ' ἡμέραν τὴν κυρίαν
ἥκουσαν, ὕδασι ποταμίοις λευκὸν χρόα
ἐλούσατ', ἐκ δ' ἑλοῦσα κεδρίνων δόμων
ἐσθῆτα κόσμον τ' εὐπρεπῶς ἠσκήσατο,
καὶ στᾶσα πρόσθεν ̔Εστίας κατηύξατο:
Δέσποιν', ἐγὼ γὰρ ἔρχομαι κατὰ χθονός,
πανύστατόν σε προσπίτνους' αἰτήσομαι,
τέκν' ὀρφανεῦσαι τἀμά: καὶ τῷ μὲν φίλην
σύζευξον ἄλοχον, τῇ δὲ γενναῖον πόσιν:
μηδ' ὥσπερ αὐτῶν ἡ τεκοῦς' ἀπόλλυμαι
θανεῖν ἀώρους παῖδας, ἀλλ' εὐδαίμονας
ἐν γῇ πατρῴᾳ τερπνὸν ἐκπλῆσαι βίον.
πάντας δὲ βωμούς, οἳ κατ' ̓Αδμήτου δόμους,
προσῆλθε κἀξέστεψε καὶ προσηύξατο,
πτόρθων ἀποσχίζουσα μυρσίνης φόβην,
ἄκλαυτος ἀστένακτος, οὐδὲ τοὐπιὸν
κακὸν μεθίστη χρωτὸς εὐειδῆ φύσιν.
κἄπειτα θάλαμον ἐσπεσοῦσα καὶ λέχος
ἐνταῦθα δὴ 'δάκρυσε καὶ λέγει τάδε:
̓͂Ω λέκτρον, ἔνθα παρθένει' ἔλυς' ἐγὼ
κορεύματ' ἐκ τοῦδ' ἀνδρός, οὗ θνῄσκω πάρος,
χαῖρ': οὐ γὰρ ἐχθαίρω ς': ἀπώλεσας δέ με
μόνον: προδοῦναι γάρ ς' ὀκνοῦσα καὶ πόσιν
θνῄσκω. σὲ δ' ἄλλη τις γυνὴ κεκτήσεται,
σώφρων μὲν οὐκ ἂν μᾶλλον, εὐτυχὴς δ' ἴσως.
κυνεῖ δὲ προσπίτνουσα, πᾶν δὲ δέμνιον
ὀφθαλμοτέγκτῳ δεύεται πλημμυρίδι.
ἐπεὶ δὲ πολλῶν δακρύων εἶχεν κόρον,
στείχει προνωπὴς ἐκπεσοῦσα δεμνίων,
καὶ πολλὰ θαλάμων ἐξιοῦς' ἐπεστράφη
κἄρριψεν αὑτὴν αὖθις ἐς κοίτην πάλιν.
παῖδες δὲ πέπλων μητρὸς ἐξηρτημένοι
ἔκλαιον: ἡ δὲ λαμβάνους' ἐς ἀγκάλας
ἠσπάζετ' ἄλλοτ' ἄλλον ὡς θανουμένη.
πάντες δ' ἔκλαιον οἰκέται κατὰ στέγας
δέσποιναν οἰκτίροντες, ἡ δὲ δεξιὰν
προύτειν' ἑκάστῳ, κοὔτις ἦν οὕτω κακὸς
ὃν οὐ προσεῖπε καὶ προσερρήθη πάλιν.
τοιαῦτ' ἐν οἴκοις ἐστὶν ̓Αδμήτου κακά.
καὶ κατθανών τἂν ᾤχετ', ἐκφυγὼν δ' ἔχει
τοσοῦτον ἄλγος, οὔποθ' οὗ λελήσεται.
ἦ που στενάζει τοισίδ' ̓́Αδμητος κακοῖς,
ἐσθλῆς γυναικὸς εἰ στερηθῆναί σφε χρή;
κλαίει γ' ἄκοιτιν ἐν χεροῖν φίλην ἔχων,
καὶ μὴ προδοῦναι λίσσεται, τἀμήχανα
ζητῶν: φθίνει γὰρ καὶ μαραίνεται νόσῳ.
παρειμένη δέ, χειρὸς ἄθλιον βάρος,
&λτ;κεῖται, τὸ σῶμα δ' οὐκέτ' ὀρθῶσαι σθένει.&γτ;
ὅμως δέ, καίπερ σμικρὸν ἐμπνέους' ἔτι,
βλέψαι πρὸς αὐγὰς βούλεται τὰς ἡλίου
ὡς οὔποτ' αὖθις, ἀλλὰ νῦν πανύστατον
[ἀκτῖνα κύκλον θ' ἡλίου προσόψεται].
ἀλλ' εἶμι καὶ σὴν ἀγγελῶ παρουσίαν:
οὐ γάρ τι πάντες εὖ φρονοῦσι κοιράνοις,
ὥστ' ἐν κακοῖσιν εὐμενεῖς παρεστάναι:
σὺ δ' εἶ παλαιὸς δεσπόταις ἐμοῖς φίλος.
ἰὼ Ζεῦ, τίς ἂν πᾷ πόρος κακῶν
γένοιτο καὶ λύσις τύχας
ἃ πάρεστι κοιράνοις;
&λτ;αἰαῖ&γτ;: εἶσί τις; ἦ
τέμω τρίχα, καὶ μέλανα
στολμὸν πέπλων ἀμφιβαλώμεθ' ἤδη;
δῆλα μέν, φίλοι, δῆλά γ', ἀλλ' ὅμως
θεοῖσιν εὐχώμεσθα: θεῶν δύναμις μεγίστα.
ὦναξ Παιάν,
ἔξευρε μηχανάν τιν' ̓Αδμήτῳ κακῶν.
πόριζε δὴ πόριζε: καὶ
πάρος γάρ &λτ;τι&γτ; τῷδ' ἐφηῦρες καὶ νῦν
λυτήριος ἐκ θανάτου
γενοῦ, φόνιον δ' ἀπόπαυσον ̔́Αιδαν.
παπαῖ &λτ;φεῦ, παπαῖ φεῦ: ἰὼ ἰώ,&γτ;
ὦ παῖ Φέρητος, οἷ' ἔπρα-
ξας δάμαρτος σᾶς στερείς.
αἰαῖ: ἄξια καὶ
σφαγᾶς τάδε, καὶ πλέον ἢ
βρόχῳ δέραν οὐρανίῳ πελάσσαι.
τὰν γὰρ οὐ φίλαν ἀλλὰ φιλτάταν
γυναῖκα κατθανοῦσαν ἐν ἄματι τῷδ' ἐπόψῃ.
ἰδοὺ ἰδού,
ἅδ' ἐκ δόμων δὴ καὶ πόσις πορεύεται.
βόασον ὦ στέναξον ὦ
Φεραία χθών, τὰν ἀρίσταν &λτ;πασᾶν&γτ;
γυναῖκα μαραινομέναν
νόσῳ κατὰ γᾶς χθόνιον παρ' ̔́Αιδαν.
οὔποτε φήσω γάμον εὐφραίνειν
πλέον ἢ λυπεῖν, τοῖς τε πάροιθεν
τεκμαιρόμενος καὶ τάσδε τύχας
λεύσσων βασιλέως, ὅστις ἀρίστης
ἀπλακὼν ἀλόχου τῆσδ' ἀβίωτον
τὸν ἔπειτα χρόνον βιοτεύσει.
̔́Αλιε καὶ φάος ἁμέρας
οὐράνιαί τε δῖναι νεφέλας δρομαίου
ὁρᾷ σὲ κἀμέ, δύο κακῶς πεπραγότας,
οὐδὲν θεοὺς δράσαντας ἀνθ' ὅτου θανῇ.
γαῖά τε καὶ μελάθρων στέγαι
νυμφίδιοί τε κοῖται πατρίας ̓Ιωλκοῦ.
ἔπαιρε σαυτήν, ὦ τάλαινα, μὴ προδῷς:
λίσσου δὲ τοὺς κρατοῦντας οἰκτῖραι θεούς.
ὁρῶ δίκωπον ὁρῶ σκάφος ἐν
λίμνᾳ: νεκύων δὲ πορθμεὺς
ἔχων χέρ' ἐπὶ κοντῷ Χάρων
μ' ἤδη καλεῖ: Τί μέλλεις;
ἐπείγου: σὺ κατείργεις. τάδε τοί
με σπερχόμενος ταχύνει.
οἴμοι: πικράν γε τήνδε μοι ναυκληρίαν
ἔλεξας. ὦ δύσδαιμον, οἷα πάσχομεν.
ἄγει μ' ἄγει τις: ἄγει μέ τις （οὐχ
ὁρᾷς;） νεκύων ἐς αὐλάν,
ὑπ' ὀφρύσι κυαναυγέσι
βλέπων πτερωτός ̔́Αιδας.
τί ῥέξεις; ἄφες. οἵαν ὁδὸν ἁ
δειλαιοτάτα προβαίνω.
οἰκτρὰν φίλοισιν, ἐκ δὲ τῶν μάλιστ' ἐμοὶ
καὶ παισίν, οἷς δὴ πένθος ἐν κοινῷ τόδε.
μέθετε μέθετέ μ' ἤδη:
κλίνατ', οὐ σθένω ποσίν.
πλησίον ̓Αί̈δας,
σκότια δ' ἐπ' ὄσσοισι νὺξ ἐφέρπει.
τέκνα τέκν' οὐκέτ' οὐκέτ' ἔστι δὴ σφῷν μάτηρ.
χαίροντες, ὦ τέκνα, τόδε φάος ὁρῷτον.
οἴμοι: τόδ' ἔπος λυπρὸν ἀκούειν
καὶ παντὸς ἐμοὶ θανάτου μεῖζον.
μὴ πρός σε θεῶν τλῇς με προδοῦναι,
μὴ πρὸς παίδων οὓς ὀρφανιεῖς,
ἀλλ' ἄνα, τόλμα.
σοῦ γὰρ φθιμένης οὐκέτ' ἂν εἴην:
ἐν σοὶ δ' ἐσμὲν καὶ ζῆν καὶ μή:
σὴν γὰρ φιλίαν σεβόμεσθα.
̓́Αδμηθ', ὁρᾷς γὰρ τἀμὰ πράγμαθ' ὡς ἔχει,
λέξαι θέλω σοι πρὶν θανεῖν ἃ βούλομαι.
ἐγώ σε πρεσβεύουσα κἀντὶ τῆς ἐμῆς
ψυχῆς καταστήσασα φῶς τόδ' εἰσορᾶν
θνῄσκω, παρόν μοι μὴ θανεῖν ὑπὲρ σέθεν,
ἀλλ' ἄνδρα τε σχεῖν Θεσσαλῶν ὃν ἤθελον
καὶ δῶμα ναίειν ὄλβιον τυραννίδι.
κοὐκ ἠθέλησα ζῆν ἀποσπασθεῖσα σοῦ
σὺν παισὶν ὀρφανοῖσιν, οὐδ' ἐφεισάμην
ἥβης, ἔχους' ἐν οἷς ἐτερπόμην ἐγώ.
καίτοι ς' ὁ φύσας χἠ τεκοῦσα προύδοσαν,
καλῶς μὲν αὐτοῖς †κατθανεῖν ἧκον† βίου,
καλῶς δὲ σῶσαι παῖδα κεὐκλεῶς θανεῖν.
μόνος γὰρ αὐτοῖς ἦσθα, κοὔτις ἐλπὶς ἦν
σοῦ κατθανόντος ἄλλα φιτύσειν τέκνα.
κἀγώ τ' ἂν ἔζων καὶ σὺ τὸν λοιπὸν χρόνον,
κοὐκ ἂν μονωθεὶς σῆς δάμαρτος ἔστενες
καὶ παῖδας ὠρφάνευες. ἀλλὰ ταῦτα μὲν
θεῶν τις ἐξέπραξεν ὥσθ' οὕτως ἔχειν.
εἶεν: σύ νύν μοι τῶνδ' ἀπόμνησαι χάριν:
αἰτήσομαι γάρ ς' ἀξίαν μὲν οὔποτε
（ψυχῆς γὰρ οὐδέν ἐστι τιμιώτερον）,
δίκαια δ', ὡς φήσεις σύ: τούσδε γὰρ φιλεῖς
οὐχ ἧσσον ἢ 'γὼ παῖδας, εἴπερ εὖ φρονεῖς:
τούτους ἀνάσχου δεσπότας ἐμῶν δόμων
καὶ μὴ 'πιγήμῃς τοῖσδε μητρυιὰν τέκνοις,
ἥτις κακίων οὖς' ἐμοῦ γυνὴ φθόνῳ
τοῖς σοῖσι κἀμοῖς παισὶ χεῖρα προσβαλεῖ.
μὴ δῆτα δράσῃς ταῦτά γ', αἰτοῦμαί ς' ἐγώ.
ἐχθρὰ γὰρ ἡ 'πιοῦσα μητρυιὰ τέκνοις
τοῖς πρόσθ', ἐχίδνης οὐδὲν ἠπιωτέρα.
καὶ παῖς μὲν ἄρσην πατέρ' ἔχει πύργον μέγαν
[ὃν καὶ προσεῖπε καὶ προσερρήθη πάλιν]:
σὺ δ', ὦ τέκνον μοι, πῶς κορευθήσῃ καλῶς;
ποίας τυχοῦσα συζύγου τῷ σῷ πατρί;
μή σοί τιν' αἰσχρὰν προσβαλοῦσα κληδόνα
ἥβης ἐν ἀκμῇ σοὺς διαφθείρῃ γάμους.
οὐ γάρ σε μήτηρ οὔτε νυμφεύσει ποτὲ
οὔτ' ἐν τόκοισι σοῖσι θαρσυνεῖ, τέκνον,
παροῦς', ἵν' οὐδὲν μητρὸς εὐμενέστερον.
δεῖ γὰρ θανεῖν με: καὶ τόδ' οὐκ ἐς αὔριον
οὐδ' ἐς τρίτην μοι †μηνὸς† ἔρχεται κακόν,
ἀλλ' αὐτίκ' ἐν τοῖς οὐκέτ' οὖσι λέξομαι.
χαίροντες εὐφραίνοισθε: καὶ σοὶ μέν, πόσι,
γυναῖκ' ἀρίστην ἔστι κομπάσαι λαβεῖν,
ὑμῖν δέ, παῖδες, μητρὸς ἐκπεφυκέναι.
θάρσει: πρὸ τούτου γὰρ λέγειν οὐχ ἅζομαι:
δράσει τάδ', εἴπερ μὴ φρενῶν ἁμαρτάνει.
ἔσται τάδ', ἔσται, μὴ τρέσῃς: ἐπεὶ ς' ἐγὼ
καὶ ζῶσαν εἶχον, καὶ θανοῦς' ἐμὴ γυνὴ
μόνη κεκλήσῃ, κοὔτις ἀντὶ σοῦ ποτε
τόνδ' ἄνδρα νύμφη Θεσσαλὶς προσφθέγξεται.
οὐκ ἔστιν οὕτως οὔτε πατρὸς εὐγενοῦς
οὔτ' εἶδος ἄλλως ἐκπρεπεστάτη γυνή.
ἅλις δὲ παίδων: τῶνδ' ὄνησιν εὔχομαι
θεοῖς γενέσθαι: σοῦ γὰρ οὐκ ὠνήμεθα.
οἴσω δὲ πένθος οὐκ ἐτήσιον τὸ σὸν
ἀλλ' ἔστ' ἂν αἰὼν οὑμὸς ἀντέχῃ, γύναι,
στυγῶν μὲν ἥ μ' ἔτικτεν, ἐχθαίρων δ' ἐμὸν
πατέρα: λόγῳ γὰρ ἦσαν οὐκ ἔργῳ φίλοι.
σὺ δ' ἀντιδοῦσα τῆς ἐμῆς τὰ φίλτατα
ψυχῆς ἔσωσας. ἆρά μοι στένειν πάρα
τοιᾶσδ' ἁμαρτάνοντι συζύγου σέθεν;
παύσω δὲ κώμους συμποτῶν θ' ὁμιλίας
στεφάνους τε μοῦσάν θ' ἣ κατεῖχ' ἐμοὺς δόμους.
οὐ γάρ ποτ' οὔτ' ἂν βαρβίτου θίγοιμ' ἔτι
οὔτ' ἂν φρέν' ἐξάραιμι πρὸς Λίβυν λακεῖν
αὐλόν: σὺ γάρ μου τέρψιν ἐξείλου βίου.
σοφῇ δὲ χειρὶ τεκτόνων δέμας τὸ σὸν
εἰκασθὲν ἐν λέκτροισιν ἐκταθήσεται,
ᾧ προσπεσοῦμαι καὶ περιπτύσσων χέρας
ὄνομα καλῶν σὸν τὴν φίλην ἐν ἀγκάλαις
δόξω γυναῖκα καίπερ οὐκ ἔχων ἔχειν:
ψυχρὰν μέν, οἶμαι, τέρψιν, ἀλλ' ὅμως βάρος
ψυχῆς ἀπαντλοίην ἄν. ἐν δ' ὀνείρασιν
φοιτῶσά μ' εὐφραίνοις ἄν: ἡδὺ γὰρ φίλους
κἀν νυκτὶ λεύσσειν, ὅντιν' ἂν παρῇ χρόνον.
εἰ δ' ̓Ορφέως μοι γλῶσσα καὶ μέλος παρῆν,
ὥστ' ἢ κόρην Δήμητρος ἢ κείνης πόσιν
ὕμνοισι κηλήσαντά ς' ἐξ ̔́Αιδου λαβεῖν,
κατῆλθον ἄν, καί μ' οὔθ' ὁ Πλούτωνος κύων
οὔθ' οὑπὶ κώπῃ ψυχοπομπὸς ἂν Χάρων
ἔσχον, πρὶν ἐς φῶς σὸν καταστῆσαι βίον.
ἀλλ' οὖν ἐκεῖσε προσδόκα μ', ὅταν θάνω,
καὶ δῶμ' ἑτοίμαζ', ὡς συνοικήσουσά μοι.
ἐν ταῖσιν αὐταῖς γάρ μ' ἐπισκήψω κέδροις
σοὶ τούσδε θεῖναι πλευρά τ' ἐκτεῖναι πέλας
πλευροῖσι τοῖς σοῖς: μηδὲ γὰρ θανών ποτε
σοῦ χωρὶς εἴην τῆς μόνης πιστῆς ἐμοί.
καὶ μὴν ἐγώ σοι πένθος ὡς φίλος φίλῳ
λυπρὸν συνοίσω τῆσδε: καὶ γὰρ ἀξία.
ὦ παῖδες, αὐτοὶ δὴ τάδ' εἰσηκούσατε
πατρὸς λέγοντος μὴ γαμεῖν ἄλλην ποτὲ
γυναῖκ' ἐφ' ὑμῖν μηδ' ἀτιμάσειν ἐμέ.
καὶ νῦν γέ φημι καὶ τελευτήσω τάδε.
ἐπὶ τοῖσδε παῖδας χειρὸς ἐξ ἐμῆς δέχου.
δέχομαι, φίλον γε δῶρον ἐκ φίλης χερός.
σύ νυν γενοῦ τοῖσδ' ἀντ' ἐμοῦ μήτηρ τέκνοις.
πολλή μ' ἀνάγκη, σοῦ γ' ἀπεστερημένοις.
ὦ τέκν', ὅτε ζῆν χρῆν μ', ἀπέρχομαι κάτω.
οἴμοι, τί δράσω δῆτα σοῦ μονούμενος;
χρόνος μαλάξει ς': οὐδέν ἐσθ' ὁ κατθανών.
ἄγου με σὺν σοί, πρὸς θεῶν, ἄγου κάτω.
ἀρκοῦμεν ἡμεῖς οἱ προθνῄσκοντες σέθεν.
ὦ δαῖμον, οἵας συζύγου μ' ἀποστερεῖς.
καὶ μὴν σκοτεινὸν ὄμμα μου βαρύνεται.
ἀπωλόμην ἄρ', εἴ με δὴ λείψεις, γύναι.
ὡς οὐκέτ' οὖσαν οὐδὲν ἂν λέγοις ἐμέ.
ὄρθου πρόσωπον, μὴ λίπῃς παῖδας σέθεν.
οὐ δῆθ' ἑκοῦσά γ': ἀλλὰ χαίρετ', ὦ τέκνα.
βλέψον πρὸς αὐτούς, βλέψον.
οὐδέν εἰμ' ἔτι.
τί δρᾷς; προλείπεις;
χαῖρ'.
ἀπωλόμην τάλας.
βέβηκεν, οὐκέτ' ἔστιν ̓Αδμήτου γυνή.
ἰώ μοι τύχας. μαῖα δὴ κάτω
βέβακεν, οὐκέτ' ἔστιν, ὦ πάτερ, ὑφ' ἁλίῳ,
προλιποῦσα δ' ἐμὸν βίον ὠρφάνισεν τλάμων.
†ἴδε γὰρ ἴδε βλέφαρον καὶ†
παρατόνους χέρας.
ὑπάκουσον ἄκουσον, ὦ
μᾶτερ, ἀντιάζω.
ἐγώ ς' ἐγώ,
μᾶτερ, &λτ;μᾶτερ,&γτ; ὁ σὸς
ποτὶ σοῖσι πίτνων καλοῦ-
μαι στόμασιν νεοσσός.
τὴν οὐ κλύουσαν οὐδ' ὁρῶσαν: ὥστ' ἐγὼ
καὶ σφὼ βαρείᾳ συμφορᾷ πεπλήγμεθα.
νέος ἐγώ, πάτερ, λείπομαι φίλας
μονόστολός τε ματρός: ὦ σχέτλια δὴ παθὼν
ἐγὼ ἔργ' ἃ σὺ σύγκασί μοι συνέτλας κούρα.
. . . ὦ πάτερ,
ἀνόνατ' ἀνόνατ' ἐνύμ-
φευσας οὐδὲ γήρως
ἔβας τέλος
σὺν τᾷδ': ἔφθιτο γὰρ
πάρος: οἰχομένας δὲ σοῦ,
μᾶτερ, ὄλωλεν οἶκος.
̓́Αδμητ', ἀνάγκη τάσδε συμφορὰς φέρειν:
οὐ γάρ τι πρῶτος οὐδὲ λοίσθιος βροτῶν
γυναικὸς ἐσθλῆς ἤμπλακες: γίγνωσκε δὲ
ὡς πᾶσιν ἡμῖν κατθανεῖν ὀφείλεται.
ἐπίσταμαί τοι, κοὐκ ἄφνω κακὸν τόδε
προσέπτατ': εἰδὼς δ' αὔτ' ἐτειρόμην πάλαι.
ἀλλ', ἐκφορὰν γὰρ τοῦδε θήσομαι νεκροῦ,
πάρεστε καὶ μένοντες ἀντηχήσατε
παιᾶνα τῷ κάτωθεν ἄσπονδον θεῷ.
πᾶσιν δὲ Θεσσαλοῖσιν ὧν ἐγὼ κρατῶ
πένθους γυναικὸς τῆσδε κοινοῦσθαι λέγω
κουρᾷ ξυρήκει καὶ μελαμπέπλῳ στολῇ:
τέθριππά θ' οἳ ζεύγνυσθε καὶ μονάμπυκας
πώλους, σιδήρῳ τέμνετ' αὐχένων φόβην.
αὐλῶν δὲ μὴ κατ' ἄστυ, μὴ λύρας κτύπος
ἔστω σελήνας δώδεκ' ἐκπληρουμένας.
οὐ γάρ τιν' ἄλλον φίλτερον θάψω νεκρὸν
τοῦδ' οὐδ' ἀμείνον' εἰς ἔμ': ἀξία δέ μοι
τιμῆς, ἐπεὶ τέθνηκεν ἀντ' ἐμοῦ μόνη.
ὦ Πελίου θύγατερ,
χαίρουσά μοι εἰν ̓Αί̈δα δόμοισιν
τὸν ἀνάλιον οἶκον οἰκετεύοις.
ἴστω δ' ̓Αί̈δας ὁ μελαγχαί-
τας θεὸς ὅς τ' ἐπὶ κώπᾳ
πηδαλίῳ τε γέρων
νεκροπομπὸς ἵζει
πολὺ δὴ πολὺ δὴ γυναῖκ' ἀρίσταν
λίμναν ̓Αχεροντίαν πορεύ-
σας ἐλάτᾳ δικώπῳ.
πολλά σε μουσοπόλοι
μέλψουσι καθ' ἑπτάτονόν τ' ὀρείαν
χέλυν ἔν τ' ἀλύροις κλέοντες ὕμνοις,
Σπάρτᾳ κυκλὰς ἁνίκα Καρνεί-
ου περινίσεται ὥρα
μηνός, ἀειρομένας
παννύχου σελάνας,
λιπαραῖσί τ' ἐν ὀλβίαις ̓Αθάναις.
τοίαν ἔλιπες θανοῦσα μολ-
πὰν μελέων ἀοιδοῖς.
εἴθ' ἐπ' ἐμοὶ μὲν εἴη,
δυναίμαν δέ σε πέμ-
ψαι φάος ἐξ ̓Αί̈δα τεράμνων
Κωκυτοῦ τε ῥεέθρων
ποταμίᾳ νερτέρᾳ τε κώπᾳ.
σὺ γάρ, ὦ μόνα ὦ φίλα γυναικῶν,
σὺ τὸν αὑτᾶς ἔτλας
πόσιν ἀντὶ σᾶς ἀμεῖψαι
ψυχᾶς ἐξ ̔́Αιδα. κούφα σοι
χθὼν ἐπάνωθε πέσοι, γύναι. εἰ δέ τι
καινὸν ἕλοιτο πόσις λέχος, ἦ μάλ' ἂν
ἔμοιγ' ἂν εἴη στυγη-
θεὶς τέκνοις τε τοῖς σοῖς.
ματέρος οὐ θελούσας
πρὸ παιδὸς χθονὶ κρύ-
ψαι δέμας, οὐδὲ πατρὸς γεραιοῦ . . .
ὃν ἔτεκον δ', οὐκ ἔτλαν ῥύεσθαι,
σχετλίω, πολιὰν ἔχοντε χαίταν.
σὺ δ' ἐν ἥβᾳ νέα νέου
προθανοῦσα φωτὸς οἴχῃ.
τοιαύτας εἴη μοι κῦρσαι
συνδυάδος φιλίας ἀλόχου, τὸ γὰρ
ἐν βιότῳ σπάνιον μέρος: ἦ γὰρ ἂν
ἔμοιγ' ἄλυπος δι' αἰ-
ῶνος ἂν ξυνείη.
ξένοι, Φεραίας τῆσδε κωμῆται χθονός,
̓́Αδμητον ἐν δόμοισιν ἆρα κιγχάνω;
ἔστ' ἐν δόμοισι παῖς Φέρητος, ̔Ηράκλεις.
ἀλλ' εἰπὲ χρεία τίς σε Θεσσαλῶν χθόνα
πέμπει, Φεραῖον ἄστυ προσβῆναι τόδε.
Τιρυνθίῳ πράσσω τιν' Εὐρυσθεῖ πόνον.
καὶ ποῖ πορεύῃ; τῷ συνέζευξαι πλάνῳ;
Θρῃκὸς τέτρωρον ἅρμα Διομήδους μέτα.
πῶς οὖν δυνήσῃ; μῶν ἄπειρος εἶ ξένου;
ἄπειρος: οὔπω Βιστόνων ἦλθον χθόνα.
οὐκ ἔστιν ἵππων δεσπόσαι ς' ἄνευ μάχης.
ἀλλ' οὐδ' ἀπειπεῖν μὴν πόνους οἷόν τ' ἐμοί.
κτανὼν ἄρ' ἥξεις ἢ θανὼν αὐτοῦ μενεῖς.
οὐ τόνδ' ἀγῶνα πρῶτον ἂν δράμοιμ' ἐγώ.
τί δ' ἂν κρατήσας δεσπότην πλέον λάβοις;
πώλους ἀπάξω κοιράνῳ Τιρυνθίῳ.
οὐκ εὐμαρὲς χαλινὸν ἐμβαλεῖν γνάθοις.
εἰ μή γε πῦρ πνέουσι μυκτήρων ἄπο.
ἀλλ' ἄνδρας ἀρταμοῦσι λαιψηραῖς γνάθοις.
θηρῶν ὀρείων χόρτον, οὐχ ἵππων, λέγεις.
φάτνας ἴδοις ἂν αἵμασιν πεφυρμένας.
τίνος δ' ὁ θρέψας παῖς πατρὸς κομπάζεται;
̓́Αρεος, ζαχρύσου Θρῃκίας πέλτης ἄναξ.
καὶ τόνδε τοὐμοῦ δαίμονος πόνον λέγεις
（σκληρὸς γὰρ αἰεὶ καὶ πρὸς αἶπος ἔρχεται）,
εἰ χρή με πᾶσιν οἷς ̓́Αρης ἐγείνατο
μάχην συνάψαι, πρῶτα μὲν Λυκάονι,
αὖθις δὲ Κύκνῳ, τόνδε δ' ἔρχομαι τρίτον
ἀγῶνα πώλοις δεσπότῃ τε συμβαλῶν.
ἀλλ' οὔτις ἔστιν ὃς τὸν ̓Αλκμήνης γόνον
τρέσαντα χεῖρα πολεμίαν ποτ' ὄψεται.
καὶ μὴν ὅδ' αὐτὸς τῆσδε κοίρανος χθονὸς
̓́Αδμητος ἔξω δωμάτων πορεύεται.
χαῖρ', ὦ Διὸς παῖ Περσέως τ' ἀφ' αἵματος.
̓́Αδμητε, καὶ σὺ χαῖρε, Θεσσαλῶν ἄναξ.
θέλοιμ' ἄν: εὔνουν δ' ὄντα ς' ἐξεπίσταμαι.
τί χρῆμα κουρᾷ τῇδε πενθίμῳ πρέπεις;
θάπτειν τιν' ἐν τῇδ' ἡμέρᾳ μέλλω νεκρόν.
ἀπ' οὖν τέκνων σῶν πημονὴν εἴργοι θεός.
ζῶσιν κατ' οἴκους παῖδες οὓς ἔφυς' ἐγώ.
πατήρ γε μὴν ὡραῖος, εἴπερ οἴχεται.
κἀκεῖνος ἔστι χἠ τεκοῦσά μ', ̔Ηράκλεις.
οὐ μὴν γυνή γ' ὄλωλεν ̓́Αλκηστις σέθεν;
διπλοῦς ἐπ' αὐτῇ μῦθος ἔστι μοι λέγειν.
πότερα θανούσης εἶπας ἢ ζώσης ἔτι;
ἔστιν τε κοὐκέτ' ἔστιν, ἀλγύνει δέ με.
οὐδέν τι μᾶλλον οἶδ': ἄσημα γὰρ λέγεις.
οὐκ οἶσθα μοίρας ἧς τυχεῖν αὐτὴν χρεών;
οἶδ', ἀντὶ σοῦ γε κατθανεῖν ὑφειμένην.
πῶς οὖν ἔτ' ἔστιν, εἴπερ ᾔνεσεν τάδε;
ἆ, μὴ πρόκλαι' ἄκοιτιν, ἐς τότ' ἀμβαλοῦ.
τέθνηχ' ὁ μέλλων καὶ θανὼν οὐκ ἔστ' ἔτι.
χωρὶς τό τ' εἶναι καὶ τὸ μὴ νομίζεται.
σὺ τῇδε κρίνεις, ̔Ηράκλεις, κείνῃ δ' ἐγώ.
τί δῆτα κλαίεις; τίς φίλων ὁ κατθανών;
γυνή: γυναικὸς ἀρτίως μεμνήμεθα.
ὀθνεῖος ἢ σοὶ συγγενὴς γεγῶσά τις;
ὀθνεῖος, ἄλλως δ' ἦν ἀναγκαία δόμοις.
πῶς οὖν ἐν οἴκοις σοῖσιν ὤλεσεν βίον;
πατρὸς θανόντος ἐνθάδ' ὠρφανεύετο.
φεῦ.
εἴθ' ηὕρομέν ς', ̓́Αδμητε, μὴ λυπούμενον.
ὡς δὴ τί δράσων τόνδ' ὑπορράπτεις λόγον;
ξένων πρὸς ἄλλων ἑστίαν πορεύσομαι.
οὐκ ἔστιν, ὦναξ: μὴ τοσόνδ' ἔλθοι κακόν.
λυπουμένοις ὀχληρός, εἰ μόλοι, ξένος.
τεθνᾶσιν οἱ θανόντες: ἀλλ' ἴθ' ἐς δόμους.
αἰσχρὸν &λτ;δὲ&γτ; παρὰ κλαίουσι θοινᾶσθαι ξένους.
χωρὶς ξενῶνές εἰσιν οἷ ς' ἐσάξομεν.
μέθες με καί σοι μυρίαν ἕξω χάριν.
οὐκ ἔστιν ἄλλου ς' ἀνδρὸς ἑστίαν μολεῖν.
ἡγοῦ σὺ τῷδε δωμάτων ἐξωπίους
ξενῶνας οἴξας τοῖς τ' ἐφεστῶσιν φράσον
σίτων παρεῖναι πλῆθος, εὖ δὲ κλῄσατε
θύρας μεταύλους: οὐ πρέπει θοινωμένους
κλύειν στεναγμῶν οὐδὲ λυπεῖσθαι ξένους.
τί δρᾷς; τοιαύτης συμφορᾶς προκειμένης,
̓́Αδμητε, τολμᾷς ξενοδοκεῖν; τί μῶρος εἶ;
ἀλλ' εἰ δόμων σφε καὶ πόλεως ἀπήλασα
ξένον μολόντα, μᾶλλον ἄν μ' ἐπῄνεσας;
οὐ δῆτ', ἐπεί μοι συμφορὰ μὲν οὐδὲν ἂν
μείων ἐγίγνετ', ἀξενώτερος δ' ἐγώ.
καὶ πρὸς κακοῖσιν ἄλλο τοῦτ' ἂν ἦν κακόν,
δόμους καλεῖσθαι τοὺς ἐμοὺς ἐχθροξένους.
αὐτὸς δ' ἀρίστου τοῦδε τυγχάνω ξένου,
ὅταν ποτ' ̓́Αργους διψίαν ἔλθω χθόνα.
πῶς οὖν ἔκρυπτες τὸν παρόντα δαίμονα,
φίλου μολόντος ἀνδρὸς ὡς αὐτὸς λέγεις;
οὐκ ἄν ποτ' ἠθέλησεν εἰσελθεῖν δόμους,
εἰ τῶν ἐμῶν τι πημάτων ἐγνώρισεν.
καὶ τῷ μέν, οἶμαι, δρῶν τάδ' οὐ φρονεῖν δοκῶ
οὐδ' αἰνέσει με: τἀμὰ δ' οὐκ ἐπίσταται
μέλαθρ' ἀπωθεῖν οὐδ' ἀτιμάζειν ξένους.
ὦ πολυξείνου καὶ ἐλευθέρου ἀνδρὸς ἀεί ποτ' οἶκος,
σέ τοι καὶ ὁ Πύθιος εὐλύρας ̓Απόλλων
ἠξίωσε ναίειν,
ἔτλα δὲ σοῖσι μηλονόμας
ἐν νομοῖς γενέσθαι,
δοχμιᾶν διὰ κλειτύων
βοσκήμασι σοῖσι συρίζων
ποιμνίτας ὑμεναίους.
σὺν δ' ἐποιμαίνοντο χαρᾷ μελέων βαλιαί τε λύγκες,
ἔβα δὲ λιποῦς' ̓́Οθρυος νάπαν λεόντων
ἁ δαφοινὸς ἴλα:
χόρευσε δ' ἀμφὶ σὰν κιθάραν,
Φοῖβε, ποικιλόθριξ
νεβρὸς ὑψικόμων πέραν
βαίνους' ἐλατᾶν σφυρῷ κούφῳ,
χαίρους' εὔφρονι μολπᾷ.
τοιγὰρ πολυμηλοτάταν
ἑστίαν οἰκεῖ παρὰ καλλίναον
Βοιβίαν λίμναν. ἀρότοις δὲ γυᾶν
καὶ πεδίων δαπέδοις
ὅρον ἀμφὶ μὲν ἀελίου κνεφαίαν
ἱππόστασιν εἰς τὸ πέραν Μολος-
σῶν &λτ;ὀρέων&γτ; τίθεται,
πόντιον δ' Αἰγαῖον ἐπ' ἀκτὰν
ἀλίμενον Πηλίου κρατύνει.
καὶ νῦν δόμον ἀμπετάσας
δέξατο ξεῖνον νοτερῷ βλεφάρῳ,
τᾶς φίλας κλαίων ἀλόχου νέκυν ἐν
δώμασιν ἀρτιθανῆ:
τὸ γὰρ εὐγενὲς ἐκφέρεται πρὸς αἰδῶ.
ἐν τοῖς ἀγαθοῖσι δὲ πάντ' ἔνε-
στιν: σοφίας ἄγαμαι.
πρὸς δ' ἐμᾷ ψυχᾷ θράσος ἧσται
θεοσεβῆ φῶτα κεδνὰ πράξειν.
ἀνδρῶν Φεραίων εὐμενὴς παρουσία,
νέκυν μὲν ἤδη πάντ' ἔχοντα πρόσπολοι
φέρουσιν ἄρδην πρὸς τάφον τε καὶ πυράν:
ὑμεῖς δὲ τὴν θανοῦσαν, ὡς νομίζεται,
προσείπατ' ἐξιοῦσαν ὑστάτην ὁδόν.
καὶ μὴν ὁρῶ σὸν πατέρα γηραιῷ ποδὶ
στείχοντ', ὀπαδούς τ' ἐν χεροῖν δάμαρτι σῇ
κόσμον φέροντας, νερτέρων ἀγάλματα.
ἥκω κακοῖσι σοῖσι συγκάμνων, τέκνον:
ἐσθλῆς γάρ, οὐδεὶς ἀντερεῖ, καὶ σώφρονος
γυναικὸς ἡμάρτηκας. ἀλλὰ ταῦτα μὲν
φέρειν ἀνάγκη καίπερ ὄντα δύσφορα.
δέχου δὲ κόσμον τόνδε, καὶ κατὰ χθονὸς
ἴτω. τὸ ταύτης σῶμα τιμᾶσθαι χρεών,
ἥτις γε τῆς σῆς προύθανε ψυχῆς, τέκνον,
καί μ' οὐκ ἄπαιδ' ἔθηκεν οὐδ' εἴασε σοῦ
στερέντα γήρᾳ πενθίμῳ καταφθίνειν,
πάσαις δ' ἔθηκεν εὐκλεέστερον βίον
γυναιξίν, ἔργον τλᾶσα γενναῖον τόδε.
ὦ τόνδε μὲν σώσας', ἀναστήσασα δὲ
ἡμᾶς πίτνοντας, χαῖρε, κἀν ̔́Αιδου δόμοις
εὖ σοι γένοιτο. φημὶ τοιούτους γάμους
λύειν βροτοῖσιν, ἢ γαμεῖν οὐκ ἄξιον.
οὔτ' ἦλθες ἐς τόνδ' ἐξ ἐμοῦ κληθεὶς τάφον
οὔτ' ἐν φίλοισι σὴν παρουσίαν λέγω.
κόσμον δὲ τὸν σὸν οὔποθ' ἥδ' ἐνδύσεται:
οὐ γάρ τι τῶν σῶν ἐνδεὴς ταφήσεται.
τότε ξυναλγεῖν χρῆν ς' ὅτ' ὠλλύμην ἐγώ:
σὺ δ' ἐκποδὼν στὰς καὶ παρεὶς ἄλλῳ θανεῖν
νέῳ γέρων ὤν, τόνδ' ἀποιμώξῃ νεκρόν;
οὐκ ἦσθ' ἄρ' ὀρθῶς τοῦδε σώματος πατήρ,
οὐδ' ἡ τεκεῖν φάσκουσα καὶ κεκλημένη
μήτηρ μ' ἔτικτε, δουλίου δ' ἀφ' αἵματος
μαστῷ γυναικὸς σῆς ὑπεβλήθην λάθρᾳ.
ἔδειξας εἰς ἔλεγχον ἐξελθὼν ὃς εἶ,
καί μ' οὐ νομίζω παῖδα σὸν πεφυκέναι.
ἦ τἄρα πάντων διαπρέπεις ἀψυχίᾳ,
ὃς τηλικόσδ' ὢν κἀπὶ τέρμ' ἥκων βίου
οὐκ ἠθέλησας οὐδ' ἐτόλμησας θανεῖν
τοῦ σοῦ πρὸ παιδός, ἀλλὰ τήνδ' εἰάσατε
γυναῖκ' ὀθνείαν, ἣν ἐγὼ καὶ μητέρα
καὶ πατέρ' ἂν ἐνδίκως ἂν ἡγοίμην μόνην.
καίτοι καλόν γ' ἂν τόνδ' ἀγῶν' ἠγωνίσω,
τοῦ σοῦ πρὸ παιδὸς κατθανών, βραχὺς δέ σοι
πάντως ὁ λοιπὸς ἦν βιώσιμος χρόνος.
[κἀγώ τ' ἂν ἔζων χἤδε τὸν λοιπὸν χρόνον,
κοὐκ ἂν μονωθεὶς ἔστενον κακοῖς ἐμοῖς.]
καὶ μὴν ὅς' ἄνδρα χρὴ παθεῖν εὐδαίμονα
πέπονθας: ἥβησας μὲν ἐν τυραννίδι,
παῖς δ' ἦν ἐγώ σοι τῶνδε διάδοχος δόμων,
ὥστ' οὐκ ἄτεκνος κατθανὼν ἄλλοις δόμον
λείψειν ἔμελλες ὀρφανὸν διαρπάσαι.
οὐ μὴν ἐρεῖς γέ μ' ὡς ἀτιμάζοντα σὸν
γῆρας θανεῖν προύδωκας, ὅστις αἰδόφρων
πρὸς ς' ἦ μάλιστα: κἀντὶ τῶνδέ μοι χάριν
τοιάνδε καὶ σὺ χἠ τεκοῦς' ἠλλαξάτην.
τοιγὰρ φυτεύων παῖδας οὐκέτ' ἂν φθάνοις,
οἳ γηροβοσκήσουσι καὶ θανόντα σε
περιστελοῦσι καὶ προθήσονται νεκρόν.
οὐ γάρ ς' ἔγωγε τῇδ' ἐμῇ θάψω χερί:
τέθνηκα γὰρ δὴ τοὐπὶ ς'. εἰ δ' ἄλλου τυχὼν
σωτῆρος αὐγὰς εἰσορῶ, κείνου λέγω
καὶ παῖδά μ' εἶναι καὶ φίλον γηροτρόφον.
μάτην ἄρ' οἱ γέροντες εὔχονται θανεῖν,
γῆρας ψέγοντες καὶ μακρὸν χρόνον βίου:
ἢν δ' ἐγγὺς ἔλθῃ θάνατος, οὐδεὶς βούλεται
θνῄσκειν, τὸ γῆρας δ' οὐκέτ' ἔστ' αὐτοῖς βαρύ.
νεικῶν — ἅλις γὰρ ἡ παροῦσα συμφορά —
παῦσαι, πατρὸς δὲ μὴ παροξύνῃς φρένας.
ὦ παῖ, τίν' αὐχεῖς, πότερα Λυδὸν ἢ Φρύγα
κακοῖς ἐλαύνειν ἀργυρώνητον σέθεν;
οὐκ οἶσθα Θεσσαλόν με κἀπὸ Θεσσαλοῦ
πατρὸς γεγῶτα γνησίως ἐλεύθερον;
ἄγαν ὑβρίζεις, καὶ νεανίας λόγους
ῥίπτων ἐς ἡμᾶς οὐ βαλὼν οὕτως ἄπει.
ἐγὼ δέ ς' οἴκων δεσπότην ἐγεινάμην
κἄθρεψ', ὀφείλω δ' οὐχ ὑπερθνῄσκειν σέθεν:
οὐ γὰρ πατρῷον τόνδ' ἐδεξάμην νόμον,
παίδων προθνῄσκειν πατέρας, οὐδ' ̔Ελληνικόν.
σαυτῷ γὰρ εἴτε δυστυχὴς εἴτ' εὐτυχὴς
ἔφυς: ἃ δ' ἡμῶν χρῆν σε τυγχάνειν ἔχεις.
πολλῶν μὲν ἄρχεις, πολυπλέθρους δέ σοι γύας
λείψω: πατρὸς γὰρ ταὔτ' ἐδεξάμην πάρα.
τί δῆτά ς' ἠδίκηκα; τοῦ ς' ἀποστερῶ;
μὴ θνῇσχ' ὑπὲρ τοῦδ' ἀνδρός, οὐδ' ἐγὼ πρὸ σοῦ.
χαίρεις ὁρῶν φῶς: πατέρα δ' οὐ χαίρειν δοκεῖς;
ἦ μὴν πολύν γε τὸν κάτω λογίζομαι
χρόνον, τὸ δὲ ζῆν σμικρὸν ἀλλ' ὅμως γλυκύ.
σὺ γοῦν ἀναιδῶς διεμάχου τὸ μὴ θανεῖν
καὶ ζῇς παρελθὼν τὴν πεπρωμένην τύχην,
ταύτην κατακτάς: εἶτ' ἐμὴν ἀψυχίαν
ψέγεις, γυναικός, ὦ κάκισθ', ἡσσημένος,
ἣ τοῦ καλοῦ σοῦ προύθανεν νεανίου;
σοφῶς δ' ἐφηῦρες ὥστε μὴ θανεῖν ποτε,
εἰ τὴν παροῦσαν κατθανεῖν πείσεις ἀεὶ
γυναῖχ' ὑπὲρ σοῦ: κᾆτ' ὀνειδίζεις φίλοις
τοῖς μὴ θέλουσι δρᾶν τάδ', αὐτὸς ὢν κακός;
σίγα: νόμιζε δ', εἰ σὺ τὴν σαυτοῦ φιλεῖς
ψυχήν, φιλεῖν ἅπαντας: εἰ δ' ἡμᾶς κακῶς
ἐρεῖς, ἀκούσῃ πολλὰ κοὐ ψευδῆ κακά.
πλείω λέλεκται νῦν τε καὶ τὸ πρὶν κακά:
παῦσαι δέ, πρέσβυ, παῖδα σὸν κακορροθῶν.
λέγ', ὡς ἐμοῦ λέγοντος: εἰ δ' ἀλγεῖς κλύων
τἀληθές, οὐ χρῆν ς' εἰς ἔμ' ἐξαμαρτάνειν.
σοῦ δ' ἂν προθνῄσκων μᾶλλον ἐξημάρτανον.
ταὐτὸν γὰρ ἡβῶντ' ἄνδρα καὶ πρέσβυν θανεῖν;
ψυχῇ μιᾷ ζῆν, οὐ δυοῖν, ὀφείλομεν.
καὶ μὴν Διός γε μείζονα ζῴης χρόνον.
ἀρᾷ γονεῦσιν οὐδὲν ἔκδικον παθών;
μακροῦ βίου γὰρ ᾐσθόμην ἐρῶντά σε.
ἀλλ' οὐ σὺ νεκρὸν ἀντὶ σοῦ τόνδ' ἐκφέρεις;
σημεῖα τῆς σῆς γ', ὦ κάκιστ', ἀψυχίας.
οὔτοι πρὸς ἡμῶν γ' ὤλετ': οὐκ ἐρεῖς τόδε.
φεῦ:
εἴθ' ἀνδρὸς ἔλθοις τοῦδέ γ' ἐς χρείαν ποτέ.
μνήστευε πολλάς, ὡς θάνωσι πλείονες.
σοὶ τοῦτ' ὄνειδος: οὐ γὰρ ἤθελες θανεῖν.
φίλον τὸ φέγγος τοῦτο τοῦ θεοῦ, φίλον.
κακὸν τὸ λῆμα κοὐκ ἐν ἀνδράσιν τὸ σόν.
οὐκ ἐγγελᾷς γέροντα βαστάζων νεκρόν.
θανῇ γε μέντοι δυσκλεής, ὅταν θάνῃς.
κακῶς ἀκούειν οὐ μέλει θανόντι μοι.
φεῦ φεῦ: τὸ γῆρας ὡς ἀναιδείας πλέων.
ἥδ' οὐκ ἀναιδής: τήνδ' ἐφηῦρες ἄφρονα.
ἄπελθε κἀμὲ τόνδ' ἔα θάψαι νεκρόν.
ἄπειμι: θάψεις δ' αὐτὸς ὢν αὐτῆς φονεύς,
δίκας δὲ δώσεις σοῖσι κηδεσταῖς ἔτι:
ἦ τἄρ' ̓́Ακαστος οὐκέτ' ἔστ' ἐν ἀνδράσιν,
εἰ μή ς' ἀδελφῆς αἷμα τιμωρήσεται.
ἔρρων νυν αὐτὸς χἠ ξυνοικήσασά σοι,
ἄπαιδε παιδὸς ὄντος, ὥσπερ ἄξιοι,
γηράσκετ': οὐ γὰρ τῷδ' ἔτ' ἐς ταὐτὸν στέγος
νεῖσθ': εἰ δ' ἀπειπεῖν χρῆν με κηρύκων ὕπο
τὴν σὴν πατρῴαν ἑστίαν, ἀπεῖπον ἄν.
ἡμεῖς δέ — τοὐν ποσὶν γὰρ οἰστέον κακόν —
στείχωμεν, ὡς ἂν ἐν πυρᾷ θῶμεν νεκρόν.
ἰὼ ἰώ. σχετλία τόλμης,
ὦ γενναία καὶ μέγ' ἀρίστη,
χαῖρε: πρόφρων σε χθόνιός θ' ̔Ερμῆς
̔́Αιδης τε δέχοιτ'. εἰ δέ τι κἀκεῖ
πλέον ἔστ' ἀγαθοῖς, τούτων μετέχους'
̔́Αιδου νύμφῃ παρεδρεύοις.
πολλοὺς μὲν ἤδη κἀπὸ παντοίας χθονὸς
ξένους μολόντας οἶδ' ἐς ̓Αδμήτου δόμους,
οἷς δεῖπνα προύθηκ': ἀλλὰ τοῦδ' οὔπω ξένον
κακίον' ἐς τήνδ' ἑστίαν ἐδεξάμην.
ὃς πρῶτα μὲν πενθοῦντα δεσπότην ὁρῶν
ἐσῆλθε κἀτόλμης' ἀμείψασθαι πύλας.
ἔπειτα δ' οὔτι σωφρόνως ἐδέξατο
τὰ προστυχόντα ξένια, συμφορὰν μαθών,
ἀλλ', εἴ τι μὴ φέροιμεν, ὤτρυνεν φέρειν.
ποτῆρα δ' †ἐν χείρεσσι† κίσσινον λαβὼν
πίνει μελαίνης μητρὸς εὔζωρον μέθυ,
ἕως ἐθέρμην' αὐτὸν ἀμφιβᾶσα φλὸξ
οἴνου. στέφει δὲ κρᾶτα μυρσίνης κλάδοις,
ἄμους' ὑλακτῶν: δισσὰ δ' ἦν μέλη κλύειν:
ὁ μὲν γὰρ ᾖδε, τῶν ἐν ̓Αδμήτου κακῶν
οὐδὲν προτιμῶν, οἰκέται δ' ἐκλαίομεν
δέσποιναν, ὄμμα δ' οὐκ ἐδείκνυμεν ξένῳ
τέγγοντες: ̓́Αδμητος γὰρ ὧδ' ἐφίετο.
καὶ νῦν ἐγὼ μὲν ἐν δόμοισιν ἑστιῶ
ξένον, πανοῦργον κλῶπα καὶ λῃστήν τινα,
ἡ δ' ἐκ δόμων βέβηκεν, οὐδ' ἐφεσπόμην
οὐδ' ἐξέτεινα χεῖρ' ἀποιμώζων ἐμὴν
δέσποιναν, ἣ 'μοὶ πᾶσί τ' οἰκέταισιν ἦν
μήτηρ: κακῶν γὰρ μυρίων ἐρρύετο,
ὀργὰς μαλάσσους' ἀνδρός. ἆρα τὸν ξένον
στυγῶ δικαίως, ἐν κακοῖς ἀφιγμένον;
οὗτος, τί σεμνὸν καὶ πεφροντικὸς βλέπεις;
οὐ χρὴ σκυθρωπὸν τοῖς ξένοις τὸν πρόσπολον
εἶναι, δέχεσθαι δ' εὐπροσηγόρῳ φρενί.
σὺ δ' ἄνδρ' ἑταῖρον δεσπότου παρόνθ' ὁρῶν
στυγνῷ προσώπῳ καὶ συνωφρυωμένῳ
δέχῃ, θυραίου πήματος σπουδὴν ἔχων.
δεῦρ' ἔλθ', ὅπως ἂν καὶ σοφώτερος γένῃ.
τὰ θνητὰ πράγμαθ' ἥντιν' οἶσθ' ἔχει φύσιν;
οἶμαι μὲν οὔ: πόθεν γάρ; ἀλλ' ἄκουέ μου.
βροτοῖς ἅπασι κατθανεῖν ὀφείλεται,
κοὐκ ἔστι θνητῶν ὅστις ἐξεπίσταται
τὴν αὔριον μέλλουσαν εἰ βιώσεται:
τὸ τῆς τύχης γὰρ ἀφανὲς οἷ προβήσεται,
κἄστ' οὐ διδακτὸν οὐδ' ἁλίσκεται τέχνῃ.
ταῦτ' οὖν ἀκούσας καὶ μαθὼν ἐμοῦ πάρα
εὔφραινε σαυτόν, πῖνε, τὸν καθ' ἡμέραν
βίον λογίζου σόν, τὰ δ' ἄλλα τῆς τύχης.
τίμα δὲ καὶ τὴν πλεῖστον ἡδίστην θεῶν
Κύπριν βροτοῖσιν: εὐμενὴς γὰρ ἡ θεός.
τὰ δ' ἄλλ' ἔασον πάντα καὶ πιθοῦ λόγοις
ἐμοῖσιν, εἴπερ ὀρθά σοι δοκῶ λέγειν.
οἶμαι μέν. οὔκουν τὴν ἄγαν λύπην ἀφεὶς
πίῃ μεθ' ἡμῶν [τάσδ' ὑπερβαλὼν τύχας,
στεφάνοις πυκασθείς]; καὶ σάφ' οἶδ' ὁθούνεκα
τοῦ νῦν σκυθρωποῦ καὶ ξυνεστῶτος φρενῶν
μεθορμιεῖ σε πίτυλος ἐμπεσὼν σκύφου.
ὄντας δὲ θνητοὺς θνητὰ καὶ φρονεῖν χρεών:
ὡς τοῖς γε σεμνοῖς καὶ συνωφρυωμένοις
ἅπασίν ἐστιν, ὥς γ' ἐμοὶ χρῆσθαι κριτῇ,
οὐ βίος ἀληθῶς ὁ βίος ἀλλὰ συμφορά.
ἐπιστάμεσθα ταῦτα: νῦν δὲ πράσσομεν
οὐχ οἷα κώμου καὶ γέλωτος ἄξια.
γυνὴ θυραῖος ἡ θανοῦσα: μὴ λίαν
πένθει: δόμων γὰρ ζῶσι τῶνδε δεσπόται.
τί ζῶσιν; οὐ κάτοισθα τἀν δόμοις κακά;
εἰ μή τι σός με δεσπότης ἐψεύσατο.
ἄγαν ἐκεῖνός ἐστ' ἄγαν φιλόξενος.
οὐ χρῆν μ' ὀθνείου γ' οὕνεκ' εὖ πάσχειν νεκροῦ;
ἦ κάρτα μέντοι καὶ λίαν οἰκεῖος ἦν.
μῶν ξυμφοράν τιν' οὖσαν οὐκ ἔφραζέ μοι;
χαίρων ἴθ': ἡμῖν δεσποτῶν μέλει κακά.
ὅδ' οὐ θυραίων πημάτων ἄρχει λόγος.
οὐ γάρ τι κωμάζοντ' ἂν ἠχθόμην ς' ὁρῶν.
ἀλλ' ἦ πέπονθα δείν' ὑπὸ ξένων ἐμῶν;
οὐκ ἦλθες ἐν δέοντι δέξασθαι δόμοις.
[πένθος γὰρ ἡμῖν ἐστι: καὶ στολμοὺς βλέπεις
μελαμπέπλους κουράν τε.]
[τίς δ' ὁ κατθανών;]
μῶν ἢ τέκνων τι φροῦδον ἢ γέρων πατήρ;
γυνὴ μὲν οὖν ὄλωλεν ̓Αδμήτου, ξένε.
τί φῄς; ἔπειτα δῆτά μ' ἐξενίζετε;
ᾐδεῖτο γάρ σε τῶνδ' ἀπώσασθαι δόμων.
ὦ σχέτλι', οἵας ἤμπλακες ξυναόρου.
ἀπωλόμεσθα πάντες, οὐ κείνη μόνη.
ἀλλ' ᾐσθόμην μὲν ὄμμ' ἰδὼν δακρυρροοῦν
κουράν τε καὶ πρόσωπον: ἀλλ' ἔπειθέ με
λέγων θυραῖον κῆδος ἐς τάφον φέρειν.
βίᾳ δὲ θυμοῦ τάσδ' ὑπερβαλὼν πύλας
ἔπινον ἀνδρὸς ἐν φιλοξένου δόμοις
πράσσοντος οὕτω. κᾆτα κωμάζω κάρα
στεφάνοις πυκασθείς; ἀλλὰ σοῦ τὸ νῦν φράσαι,
κακοῦ τοσούτου δώμασιν προσκειμένου,
ποῦ καί σφε θάπτει, ποῦ νιν εὑρήσω μολών.
ὀρθὴν παρ' οἶμον ἣ 'πὶ Λάρισαν φέρει
τύμβον κατόψῃ ξεστὸν ἐκ προαστίου.
ὦ πολλὰ τλᾶσα καρδία καὶ χεὶρ ἐμή,
νῦν δεῖξον οἷον παῖδά ς' ἡ Τιρυνθία
ἐγείνατ' ̓Ηλεκτρύωνος ̓Αλκμήνη Διί.
δεῖ γάρ με σῶσαι τὴν θανοῦσαν ἀρτίως
γυναῖκα κἀς τόνδ' αὖθις ἱδρῦσαι δόμον
̓́Αλκηστιν ̓Αδμήτῳ θ' ὑπουργῆσαι χάριν.
ἐλθὼν δ' ἄνακτα τὸν μελάμπεπλον νεκρῶν
Θάνατον φυλάξω, καί νιν εὑρήσειν δοκῶ
πίνοντα τύμβου πλησίον προσφαγμάτων.
κἄνπερ λοχαίας αὐτὸν ἐξ ἕδρας συθεὶς
μάρψω, κύκλον δὲ περιβάλω χεροῖν ἐμαῖν,
οὐκ ἔστιν ὅστις αὐτὸν ἐξαιρήσεται
μογοῦντα πλευρά, πρὶν γυναῖκ' ἐμοὶ μεθῇ.
ἢν δ' οὖν ἁμάρτω τῆσδ' ἄγρας καὶ μὴ μόλῃ
πρὸς αἱματηρὸν πέλανον, εἶμι τῶν κάτω
Κόρης ̓́Ανακτός τ' εἰς ἀνηλίους δόμους,
αἰτήσομαί τε καὶ πέποιθ' ἄξειν ἄνω
̓́Αλκηστιν, ὥστε χερσὶν ἐνθεῖναι ξένου,
ὅς μ' ἐς δόμους ἐδέξατ' οὐδ' ἀπήλασεν,
καίπερ βαρείᾳ συμφορᾷ πεπληγμένος,
ἔκρυπτε δ' ὢν γενναῖος, αἰδεσθεὶς ἐμέ.
τίς τοῦδε μᾶλλον Θεσσαλῶν φιλόξενος,
τίς ̔Ελλάδ' οἰκῶν; τοιγὰρ οὐκ ἐρεῖ κακὸν
εὐεργετῆσαι φῶτα γενναῖος γεγώς.
ἰώ,
στυγναὶ πρόσοδοι, στυγναὶ δ' ὄψεις
χήρων μελάθρων.
ἰώ μοί μοι. αἰαῖ &λτ;αἰαῖ&γτ;.
ποῖ βῶ; ποῖ στῶ; τί λέγω; τί δὲ μή;
πῶς ἂν ὀλοίμην;
ἦ βαρυδαίμονα μήτηρ μ' ἔτεκεν.
ζηλῶ φθιμένους, κείνων ἔραμαι,
κεῖν' ἐπιθυμῶ δώματα ναίειν.
οὔτε γὰρ αὐγὰς χαίρω προσορῶν
οὔτ' ἐπὶ γαίας πόδα πεζεύων:
τοῖον ὅμηρόν μ' ἀποσυλήσας
̔́Αιδῃ Θάνατος παρέδωκεν.
πρόβα, πρόβα: βᾶθι κεῦθος οἴκων.
αἰαί.
πέπονθας ἄξι' αἰαγμάτων.
ἒ ἔ.
δι' ὀδύνας
ἔβας, σάφ' οἶδα.
φεῦ φεῦ.
τὰν νέρθε δ' οὐδὲν ὠφελεῖς.
ἰώ μοί μοι.
τὸ μήποτ' εἰσιδεῖν φιλίας ἀλόχου
πρόσωπόν ς' ἔσαντα λυπρόν.
ἔμνησας ὅ μου φρένας ἥλκωσεν:
τί γὰρ ἀνδρὶ κακὸν μεῖζον ἁμαρτεῖν
πιστῆς ἀλόχου; μή ποτε γήμας
ὤφελον οἰκεῖν μετὰ τῆσδε δόμους.
ζηλῶ δ' ἀγάμους ἀτέκνους τε βροτῶν:
μία γὰρ ψυχή, τῆς ὑπεραλγεῖν
μέτριον ἄχθος:
παίδων δὲ νόσους καὶ νυμφιδίους
εὐνὰς θανάτοις κεραϊζομένας
οὐ τλητὸν ὁρᾶν, ἐξὸν ἀτέκνους
ἀγάμους τ' εἶναι διὰ παντός.
τύχα τύχα δυσπάλαιστος ἥκει.
αἰαῖ.
πέρας δέ γ' οὐδὲν ἀλγέων τίθης.
ἒ ἔ.
βαρέα μὲν
φέρειν, ὅμως δὲ...
φεῦ φεῦ.
τλᾶθ': οὐ σὺ πρῶτος ὤλεσας...
ἰώ μοί μοι.
γυναῖκα: συμφορὰ δ' ἑτέρους ἑτέρα
πιέζει φανεῖσα θνατῶν.
ὦ μακρὰ πένθη λῦπαί τε φίλων
τῶν ὑπὸ γαίας.
τί μ' ἐκώλυσας ῥῖψαι τύμβου
τάφρον ἐς κοίλην καὶ μετ' ἐκείνης
τῆς μέγ' ἀρίστης κεῖσθαι φθίμενον;
δύο δ' ἀντὶ μιᾶς ̔́Αιδης ψυχὰς
τὰς πιστοτάτας σὺν ἂν ἔσχεν, ὁμοῦ
χθονίαν λίμνην διαβάντε.
ἐμοί τις ἦν
ἐν γένει, ᾧ κόρος ἀξιόθρη-
νος ὤλετ' ἐν δόμοισιν
μονόπαις: ἀλλ' ἔμπας
ἔφερε κακὸν ἅλις, ἄτεκνος ὤν,
πολιὰς ἐπὶ χαίτας ἤδη
προπετὴς ὢν βιότου τε πόρσω.
ὦ σχῆμα δόμων, πῶς εἰσέλθω,
πῶς δ' οἰκήσω, μεταπίπτοντος
δαίμονος; οἴμοι. πολὺ γὰρ τὸ μέσον:
τότε μὲν πεύκαις σὺν Πηλιάσιν
σύν θ' ὑμεναίοις ἔστειχον ἔσω
φιλίας ἀλόχου χέρα βαστάζων,
πολυάχητος δ' εἵπετο κῶμος
τήν τε θανοῦσαν κἄμ' ὀλβίζων
ὡς εὐπατρίδαι κἀπ' ἀμφοτέρων
ὄντες ἀρίστων σύζυγες εἶμεν:
νῦν δ' ὑμεναίων γόος ἀντίπαλος
λευκῶν τε πέπλων μέλανες στολμοὶ
πέμπουσί μ' ἔσω
λέκτρων κοίτας ἐς ἐρήμους.
παρ' εὐτυχῆ
σοι πότμον ἦλθεν ἀπειροκάκῳ
τόδ' ἄλγος: ἀλλ' ἔσωσας
βίοτον καὶ ψυχάν.
ἔθανε δάμαρ, ἔλιπε φιλίαν:
τί νέον τόδε; πολλοὺς ἤδη
παρέλυσεν θάνατος δάμαρτος.
φίλοι, γυναικὸς δαίμον' εὐτυχέστερον
τοὐμοῦ νομίζω, καίπερ οὐ δοκοῦνθ' ὅμως.
τῆς μὲν γὰρ οὐδὲν ἄλγος ἅψεταί ποτε,
πολλῶν δὲ μόχθων εὐκλεὴς ἐπαύσατο.
ἐγὼ δ', ὃν οὐ χρῆν ζῆν, παρεὶς τὸ μόρσιμον
λυπρὸν διάξω βίοτον: ἄρτι μανθάνω.
πῶς γὰρ δόμων τῶνδ' εἰσόδους ἀνέξομαι;
τίν' ἂν προσειπών, τοῦ δὲ προσρηθεὶς ὕπο
τερπνῆς τύχοιμ' ἂν εἰσόδου; ποῖ τρέψομαι;
ἡ μὲν γὰρ ἔνδον ἐξελᾷ μ' ἐρημία,
γυναικὸς εὐνὰς εὖτ' ἂν εἰσίδω κενὰς
θρόνους τ' ἐν οἷσιν ἷζε καὶ κατὰ στέγας
αὐχμηρὸν οὖδας, τέκνα δ' ἀμφὶ γούνασι
πίπτοντα κλαίῃ μητέρ', οἱ δὲ δεσπότιν
στένωσιν οἵαν ἐκ δόμων ἀπώλεσαν.
τὰ μὲν κατ' οἴκους τοιάδ': ἔξωθεν δέ με
γάμοι τ' ἐλῶσι Θεσσαλῶν καὶ ξύλλογοι
γυναικοπληθεῖς: οὐ γὰρ ἐξανέξομαι
λεύσσων δάμαρτος τῆς ἐμῆς ὁμήλικας.
ἐρεῖ δέ μ' ὅστις ἐχθρὸς ὢν κυρεῖ τάδε:
̓Ιδοῦ τὸν αἰσχρῶς ζῶνθ', ὃς οὐκ ἔτλη θανεῖν
ἀλλ' ἣν ἔγημεν ἀντιδοὺς ἀψυχίᾳ
πέφευγεν ̔́Αιδην: κᾆτ' ἀνὴρ εἶναι δοκεῖ;
στυγεῖ δὲ τοὺς τεκόντας, αὐτὸς οὐ θέλων
θανεῖν. τοιάνδε πρὸς κακοῖσι κληδόνα
ἕξω. τί μοι ζῆν δῆτα κέρδιον, φίλοι,
κακῶς κλύοντι καὶ κακῶς πεπραγότι;
ἐγὼ καὶ διὰ μούσας
καὶ μετάρσιος ᾖξα, καὶ
πλείστων ἁψάμενος λόγων
κρεῖσσον οὐδὲν ̓Ανάγκας
ηὗρον οὐδέ τι φάρμακον
Θρῄσσαις ἐν σανίσιν, τὰς
̓Ορφεία κατέγραψεν
γῆρυς, οὐδ' ὅσα Φοῖβος ̓Α-
σκληπιάδαις ἔδωκε
φάρμακα πολυπόνοις
ἀντιτεμὼν βροτοῖσιν.
μόνας δ' οὔτ' ἐπὶ βωμοὺς
ἐλθεῖν οὔτε βρέτας θεᾶς
ἔστιν, οὐ σφαγίων κλύει.
μή μοι, πότνια, μείζων
ἔλθοις ἢ τὸ πρὶν ἐν βίῳ.
καὶ γὰρ Ζεὺς ὅ τι νεύσῃ
σὺν σοὶ τοῦτο τελευτᾷ.
καὶ τὸν ἐν Χαλύβοις δαμά-
ζεις σὺ βίᾳ σίδαρον,
οὐδέ τις ἀποτόμου
λήματός ἐστιν αἰδώς.
καὶ ς' ἐν ἀφύκτοισι χερῶν εἷλε θεὰ δεσμοῖς.
τόλμα δ': οὐ γὰρ ἀνάξεις ποτ' ἔνερθεν
κλαίων τοὺς φθιμένους ἄνω.
καὶ θεῶν σκότιοι φθίνουσι
παῖδες ἐν θανάτῳ.
φίλα μὲν ὅτ' ἦν μεθ' ἡμῶν,
φίλα δὲ θανοῦς' ἔτ' ἔσται,
γενναιοτάταν δὲ πασᾶν
ἐζεύξω κλισίαις ἄκοιτιν.
μηδὲ νεκρῶν ὡς φθιμένων χῶμα νομιζέσθω
τύμβος σᾶς ἀλόχου, θεοῖσι δ' ὁμοίως
τιμάσθω, σέβας ἐμπόρων.
καί τις δοχμίαν κέλευθον
ἐμβαίνων τόδ' ἐρεῖ:
Αὕτα ποτὲ προύθαν' ἀνδρός,
νῦν δ' ἔστι μάκαιρα δαίμων:
χαῖρ', ὦ πότνι', εὖ δὲ δοίης.
τοίᾳ νιν προσεροῦσι φήμᾳ.
καὶ μὴν ὅδ', ὡς ἔοικεν, ̓Αλκμήνης γόνος,
̓́Αδμητε, πρὸς σὴν ἑστίαν πορεύεται.
φίλον πρὸς ἄνδρα χρὴ λέγειν ἐλευθέρως,
̓́Αδμητε, μομφὰς δ' οὐχ ὑπὸ σπλάγχνοις ἔχειν
σιγῶντ'. ἐγὼ δὲ σοῖς κακοῖσιν ἠξίουν
ἐγγὺς παρεστὼς ἐξετάζεσθαι φίλος:
σὺ δ' οὐκ ἔφραζες σῆς προκείμενον νέκυν
γυναικός, ἀλλά μ' ἐξένιζες ἐν δόμοις,
ὡς δὴ θυραίου πήματος σπουδὴν ἔχων.
κἄστεψα κρᾶτα καὶ θεοῖς ἐλειψάμην
σπονδὰς ἐν οἴκοις δυστυχοῦσι τοῖσι σοῖς.
καὶ μέμφομαι μέν, μέμφομαι, παθὼν τάδε:
οὐ μήν σε λυπεῖν &λτ;γ'&γτ; ἐν κακοῖσι βούλομαι.
ὧν δ' οὕνεχ' ἥκω δεῦρ' ὑποστρέψας πάλιν
λέξω: γυναῖκα τήνδε μοι σῶσον λαβών,
ἕως ἂν ἵππους δεῦρο Θρῃκίας ἄγων
ἔλθω, τύραννον Βιστόνων κατακτανών.
πράξας δ' ὃ μὴ τύχοιμι （νοστήσαιμι γάρ）
δίδωμι τήνδε σοῖσι προσπολεῖν δόμοις.
πολλῷ δὲ μόχθῳ χεῖρας ἦλθεν εἰς ἐμάς:
ἀγῶνα γὰρ πάνδημον εὑρίσκω τινὰς
τιθέντας, ἀθληταῖσιν ἄξιον πόνον,
ὅθεν κομίζω τήνδε νικητήρια
λαβών. τὰ μὲν γὰρ κοῦφα τοῖς νικῶσιν ἦν
ἵππους ἄγεσθαι, τοῖσι δ' αὖ τὰ μείζονα
νικῶσι, πυγμὴν καὶ πάλην, βουφόρβια:
γυνὴ δ' ἐπ' αὐτοῖς εἵπετ': ἐντυχόντι δὲ
αἰσχρὸν παρεῖναι κέρδος ἦν τόδ' εὐκλεές.
ἀλλ', ὥσπερ εἶπον, σοὶ μέλειν γυναῖκα χρή:
οὐ γὰρ κλοπαίαν ἀλλὰ σὺν πόνῳ λαβὼν
ἥκω: χρόνῳ δὲ καὶ σύ μ' αἰνέσεις ἴσως.
οὔτοι ς' ἀτίζων οὐδ' ἐν ἐχθροῖσιν τιθεὶς
ἔκρυψ' ἐμῆς γυναικὸς ἀθλίου τύχας.
ἀλλ' ἄλγος ἄλγει τοῦτ' ἂν ἦν προσκείμενον,
εἴ του πρὸς ἄλλου δώμαθ' ὡρμήθης ξένου:
ἅλις δὲ κλαίειν τοὐμὸν ἦν ἐμοὶ κακόν.
γυναῖκα δ', εἴ πως ἔστιν, αἰτοῦμαί ς', ἄναξ,
ἄλλον τιν' ὅστις μὴ πέπονθεν οἷ' ἐγὼ
σῴζειν ἄνωχθι Θεσσαλῶν: πολλοὶ δέ σοι
ξένοι Φεραίων: μή μ' ἀναμνήσῃς κακῶν.
οὐκ ἂν δυναίμην τήνδ' ὁρῶν ἐν δώμασιν
ἄδακρυς εἶναι: μὴ νοσοῦντί μοι νόσον
προσθῇς: ἅλις γὰρ συμφορᾷ βαρύνομαι.
ποῦ καὶ τρέφοιτ' ἂν δωμάτων νέα γυνή;
νέα γάρ, ὡς ἐσθῆτι καὶ κόσμῳ πρέπει.
πότερα κατ' ἀνδρῶν δῆτ' ἐνοικήσει στέγην;
καὶ πῶς ἀκραιφνὴς ἐν νέοις στρωφωμένη
ἔσται; τὸν ἡβῶνθ', ̔Ηράκλεις, οὐ ῥᾴδιον
εἴργειν: ἐγὼ δὲ σοῦ προμηθίαν ἔχω.
ἢ τῆς θανούσης θάλαμον ἐσβήσας τρέφω;
καὶ πῶς ἐπεσφρῶ τήνδε τῷ κείνης λέχει;
διπλῆν φοβοῦμαι μέμψιν, ἔκ τε δημοτῶν,
μή τίς μ' ἐλέγξῃ τὴν ἐμὴν εὐεργέτιν
προδόντ' ἐν ἄλλης δεμνίοις πίτνειν νέας,
καὶ τῆς θανούσης （ἀξία δέ μοι σέβειν）
πολλὴν πρόνοιαν δεῖ μ' ἔχειν. σὺ δ', ὦ γύναι,
ἥτις ποτ' εἶ σύ, ταὔτ' ἔχους' ̓Αλκήστιδι
μορφῆς μέτρ' ἴσθι, καὶ προσήϊξαι δέμας.
οἴμοι. κόμιζε πρὸς θεῶν ἐξ ὀμμάτων
γυναῖκα τήνδε, μή μ' ἕλῃς ᾑρημένον.
δοκῶ γὰρ αὐτὴν εἰσορῶν γυναῖχ' ὁρᾶν
ἐμήν: θολοῖ δὲ καρδίαν, ἐκ δ' ὀμμάτων
πηγαὶ κατερρώγασιν: ὦ τλήμων ἐγώ,
ὡς ἄρτι πένθους τοῦδε γεύομαι πικροῦ.
ἐγὼ μὲν οὐκ ἔχοιμ' ἂν εὖ λέγειν τύχην:
χρὴ δ', ἥτις ἐστί, καρτερεῖν θεοῦ δόσιν.
εἰ γὰρ τοσαύτην δύναμιν εἶχον ὥστε σὴν
ἐς φῶς πορεῦσαι νερτέρων ἐκ δωμάτων
γυναῖκα καί σοι τήνδε πορσῦναι χάριν.
σάφ' οἶδα βούλεσθαί ς' ἄν. ἀλλὰ ποῦ τόδε;
οὐκ ἔστι τοὺς θανόντας ἐς φάος μολεῖν.
μή νυν ὑπέρβαλλ' ἀλλ' ἐναισίμως φέρε.
ῥᾷον παραινεῖν ἢ παθόντα καρτερεῖν.
τί δ' ἂν προκόπτοις, εἰ θέλεις ἀεὶ στένειν;
ἔγνωκα καὐτός, ἀλλ' ἔρως τις ἐξάγει.
τὸ γὰρ φιλῆσαι τὸν θανόντ' ἄγει δάκρυ.
ἀπώλεσέν με κἄτι μᾶλλον ἢ λέγω.
γυναικὸς ἐσθλῆς ἤμπλακες: τίς ἀντερεῖ;
ὥστ' ἄνδρα τόνδε μηκέθ' ἥδεσθαι βίῳ.
χρόνος μαλάξει, νῦν δ' ἔθ' ἡβάσκει, κακόν.
χρόνον λέγοις ἄν, εἰ χρόνος τὸ κατθανεῖν.
γυνή σε παύσει καὶ νέοι γάμοι πόθου.
σίγησον: οἷον εἶπας. οὐκ ἂν ᾠόμην.
τί δ'; οὐ γαμεῖς γὰρ ἀλλὰ χηρεύσῃ λέχος;
οὐκ ἔστιν ἥτις τῷδε συγκλιθήσεται.
μῶν τὴν θανοῦσαν ὠφελεῖν τι προσδοκᾷς;
κείνην ὅπουπερ ἔστι τιμᾶσθαι χρεών.
αἰνῶ μὲν αἰνῶ: μωρίαν δ' ὀφλισκάνεις.
ὡς μήποτ' ἄνδρα τόνδε νυμφίον καλῶν.
ἐπῄνες' ἀλόχῳ πιστὸς οὕνεκ' εἶ φίλος.]
θάνοιμ' ἐκείνην καίπερ οὐκ οὖσαν προδούς.
δέχου νυν εἴσω τήνδε γενναίων δόμων.
μή, πρός σε τοῦ σπείραντος ἄντομαι Διός.
καὶ μὴν ἁμαρτήσῃ γε μὴ δράσας τάδε.
καὶ δρῶν γε λύπῃ καρδίαν δηχθήσομαι.
πιθοῦ: τάχ' ἂν γὰρ ἐς δέον πέσοι χάρις.
φεῦ.
εἴθ' ἐξ ἀγῶνος τήνδε μὴ 'λαβές ποτε.
νικῶντι μέντοι καὶ σὺ συννικᾷς ἐμοί.
καλῶς ἔλεξας: ἡ γυνὴ δ' ἀπελθέτω.
ἄπεισιν, εἰ χρή: πρῶτα δ' εἰ χρεὼν ἄθρει.
χρή, σοῦ γε μὴ μέλλοντος ὀργαίνειν ἐμοί.
εἰδώς τι κἀγὼ τήνδ' ἔχω προθυμίαν.
νίκα νυν: οὐ μὴν ἁνδάνοντά μοι ποιεῖς.
ἀλλ' ἔσθ' ὅθ' ἡμᾶς αἰνέσεις: πιθοῦ μόνον.
κομίζετ', εἰ χρὴ τήνδε δέξασθαι δόμοις.
οὐκ ἂν μεθείην τὴν γυναῖκα προσπόλοις.
σὺ δ' αὐτὸς αὐτὴν εἴσαγ', εἰ δοκεῖ, δόμους.
ἐς σὰς μὲν οὖν ἔγωγε θήσομαι χέρας.
οὐκ ἂν θίγοιμι: δῶμα δ' εἰσελθεῖν πάρα.
τῇ σῇ πέποιθα χειρὶ δεξιᾷ μόνῃ.
ἄναξ, βιάζῃ μ' οὐ θέλοντα δρᾶν τάδε.
τόλμα προτεῖναι χεῖρα καὶ θιγεῖν ξένης.
καὶ δὴ προτείνω, Γοργόν' ὡς καρατομῶν.
ἔχεις;
ἔχω, ναί.
σῷζέ νυν, καὶ τὸν Διὸς
φήσεις ποτ' εἶναι παῖδα γενναῖον ξένον.
βλέψον πρὸς αὐτήν, εἴ τι σῇ δοκεῖ πρέπειν
γυναικί: λύπης δ' εὐτυχῶν μεθίστασο.
ὦ θεοί, τί λέξω; θαῦμ' ἀνέλπιστον τόδε:
γυναῖκα λεύσσω τήνδ' ἐμὴν ἐτητύμως,
ἢ κέρτομός μ' ἐκ θεοῦ τις ἐκπλήσσει χαρά;
οὐκ ἔστιν ἄλλη: τήνδ' ὁρᾷς δάμαρτα σήν.
ὅρα δὲ μή τι φάσμα νερτέρων τόδ' ᾖ.
οὐ ψυχαγωγὸν τόνδ' ἐποιήσω ξένον.
ἀλλ' ἣν ἔθαπτον εἰσορῶ δάμαρτ' ἐμήν;
σάφ' ἴσθ': ἀπιστεῖν δ' οὔ σε θαυμάζω τύχῃ.
θίγω, προσείπω ζῶσαν ὡς δάμαρτ' ἐμήν;
πρόσειπ': ἔχεις γὰρ πᾶν ὅσονπερ ἤθελες.
ὦ φιλτάτης γυναικὸς ὄμμα καὶ δέμας,
ἔχω ς' ἀέλπτως, οὔποτ' ὄψεσθαι δοκῶν.
ἔχεις: φθόνος δὲ μὴ γένοιτό τις θεῶν.
ὦ τοῦ μεγίστου Ζηνὸς εὐγενὲς τέκνον,
εὐδαιμονοίης καί ς' ὁ φιτύσας πατὴρ
σῴζοι: σὺ γὰρ δὴ τἄμ' ἀνώρθωσας μόνος.
πῶς τήνδ' ἔπεμψας νέρθεν ἐς φάος τόδε;
μάχην συνάψας δαιμόνων τῷ κυρίῳ.
ποῦ τόνδε Θανάτῳ φῂς ἀγῶνα συμβαλεῖν;
τύμβον παρ' αὐτόν, ἐκ λόχου μάρψας χεροῖν.
τί γάρ ποθ' ἥδ' ἄναυδος ἕστηκεν γυνή;
οὔπω θέμις σοι τῆσδε προσφωνημάτων
κλύειν, πρὶν ἂν θεοῖσι τοῖσι νερτέροις
ἀφαγνίσηται καὶ τρίτον μόλῃ φάος.
ἀλλ' εἴσαγ' εἴσω τήνδε: καὶ δίκαιος ὢν
τὸ λοιπόν, ̓́Αδμητ', εὐσέβει περὶ ξένους.
καὶ χαῖρ': ἐγὼ δὲ τὸν προκείμενον πόνον
Σθενέλου τυράννῳ παιδὶ πορσυνῶ μολών.
μεῖνον παρ' ἡμῖν καὶ ξυνέστιος γενοῦ.
αὖθις τόδ' ἔσται, νῦν δ' ἐπείγεσθαί με δεῖ.
ἀλλ' εὐτυχοίης, νόστιμον δ' ἔλθοις δρόμον.
ἀστοῖς δὲ πάσῃ τ' ἐννέπω τετραρχίᾳ
χοροὺς ἐπ' ἐσθλαῖς συμφοραῖσιν ἱστάναι
βωμούς τε κνισᾶν βουθύτοισι προστροπαῖς.
νῦν γὰρ μεθηρμόσμεσθα βελτίω βίον
τοῦ πρόσθεν: οὐ γὰρ εὐτυχῶν ἀρνήσομαι.
πολλαὶ μορφαὶ τῶν δαιμονίων,
πολλὰ δ' ἀέλπτως κραίνουσι θεοί:
καὶ τὰ δοκηθέντ' οὐκ ἐτελέσθη,
τῶν δ' ἀδοκήτων πόρον ηὗρε θεός.
τοιόνδ' ἀπέβη τόδε πρᾶγμα.
