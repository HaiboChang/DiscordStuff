	̓Ηὼς μὲν κροκόπεπλος ἀπ' ̓Ωκεανοῖο ῥοάων
	ὄρνυθ', ἵν' ἀθανάτοισι φόως φέροι ἠδὲ βροτοῖσιν:
	ἣ δ' ἐς νῆας ἵκανε θεοῦ πάρα δῶρα φέρουσα.
	εὗρε δὲ Πατρόκλῳ περικείμενον ὃν φίλον υἱὸν
	κλαίοντα λιγέως: πολέες δ' ἀμφ' αὐτὸν ἑταῖροι
	μύρονθ': ἣ δ' ἐν τοῖσι παρίστατο δῖα θεάων,
	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
	τέκνον ἐμὸν τοῦτον μὲν ἐάσομεν ἀχνύμενοί περ
	κεῖσθαι, ἐπεὶ δὴ πρῶτα θεῶν ἰότητι δαμάσθη:
	τύνη δ' ̔Ηφαίστοιο πάρα κλυτὰ τεύχεα δέξο
	καλὰ μάλ', οἷ' οὔ πώ τις ἀνὴρ ὤμοισι φόρησεν.
	ὡς ἄρα φωνήσασα θεὰ κατὰ τεύχε' ἔθηκε
	πρόσθεν ̓Αχιλλῆος: τὰ δ' ἀνέβραχε δαίδαλα πάντα.
	Μυρμιδόνας δ' ἄρα πάντας ἕλε τρόμος, οὐδέ τις ἔτλη
	ἄντην εἰσιδέειν, ἀλλ' ἔτρεσαν. αὐτὰρ ̓Αχιλλεὺς
	ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε
	δεινὸν ὑπὸ βλεφάρων ὡς εἰ σέλας ἐξεφάανθεν:
	τέρπετο δ' ἐν χείρεσσιν ἔχων θεοῦ ἀγλαὰ δῶρα.
	αὐτὰρ ἐπεὶ φρεσὶν ᾗσι τετάρπετο δαίδαλα λεύσσων
	αὐτίκα μητέρα ἣν ἔπεα πτερόεντα προσηύδα:
	μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς
	ἔργ' ἔμεν ἀθανάτων, μὴ δὲ βροτὸν ἄνδρα τελέσσαι.
	νῦν δ' ἤτοι μὲν ἐγὼ θωρήξομαι: ἀλλὰ μάλ' αἰνῶς
	δείδω μή μοι τόφρα Μενοιτίου ἄλκιμον υἱὸν
	μυῖαι καδδῦσαι κατὰ χαλκοτύπους ὠτειλὰς
	εὐλὰς ἐγγείνωνται, ἀεικίσσωσι δὲ νεκρόν,
	ἐκ δ' αἰὼν πέφαται, κατὰ δὲ χρόα πάντα σαπήῃ.
	τὸν δ' ἠμείβετ' ἔπειτα θεὰ Θέτις ἀργυρόπεζα:
	τέκνον μή τοι ταῦτα μετὰ φρεσὶ σῇσι μελόντων.
	τῷ μὲν ἐγὼ πειρήσω ἀλαλκεῖν ἄγρια φῦλα
	μυίας, αἵ ῥά τε φῶτας ἀρηϊφάτους κατέδουσιν:
	ἤν περ γὰρ κεῖταί γε τελεσφόρον εἰς ἐνιαυτόν,
	αἰεὶ τῷ γ' ἔσται χρὼς ἔμπεδος, ἢ καὶ ἀρείων.
	ἀλλὰ σύ γ' εἰς ἀγορὴν καλέσας ἥρωας ̓Αχαιοὺς
	μῆνιν ἀποειπὼν ̓Αγαμέμνονι ποιμένι λαῶν
	αἶψα μάλ' ἐς πόλεμον θωρήσσεο, δύσεο δ' ἀλκήν.
	ὣς ἄρα φωνήσασα μένος πολυθαρσὲς ἐνῆκε,
	Πατρόκλῳ δ' αὖτ' ἀμβροσίην καὶ νέκταρ ἐρυθρὸν
	στάξε κατὰ ῥινῶν, ἵνα οἱ χρὼς ἔμπεδος εἴη.
	αὐτὰρ ὃ βῆ παρὰ θῖνα θαλάσσης δῖος ̓Αχιλλεὺς
	σμερδαλέα ἰάχων, ὦρσεν δ' ἥρωας ̓Αχαιούς.
	καί ῥ' οἵ περ τὸ πάρος γε νεῶν ἐν ἀγῶνι μένεσκον
	οἵ τε κυβερνῆται καὶ ἔχον οἰήϊα νηῶν
	καὶ ταμίαι παρὰ νηυσὶν ἔσαν σίτοιο δοτῆρες,
	καὶ μὴν οἳ τότε γ' εἰς ἀγορὴν ἴσαν, οὕνεκ' ̓Αχιλλεὺς
	ἐξεφάνη, δηρὸν δὲ μάχης ἐπέπαυτ' ἀλεγεινῆς.
	τὼ δὲ δύω σκάζοντε βάτην ̓́Αρεος θεράποντε
	Τυδεί̈δης τε μενεπτόλεμος καὶ δῖος ̓Οδυσσεὺς
	ἔγχει ἐρειδομένω: ἔτι γὰρ ἔχον ἕλκεα λυγρά:
	κὰδ δὲ μετὰ πρώτῃ ἀγορῇ ἵζοντο κιόντες.
	αὐτὰρ ὃ δεύτατος ἦλθεν ἄναξ ἀνδρῶν ̓Αγαμέμνων
	ἕλκος ἔχων: καὶ γὰρ τὸν ἐνὶ κρατερῇ ὑσμίνῃ
	οὖτα Κόων ̓Αντηνορίδης χαλκήρεϊ δουρί.
	αὐτὰρ ἐπεὶ δὴ πάντες ἀολλίσθησαν ̓Αχαιοί,
	τοῖσι δ' ἀνιστάμενος μετέφη πόδας ὠκὺς ̓Αχιλλεύς:
	̓Ατρεί̈δη ἦ ἄρ τι τόδ' ἀμφοτέροισιν ἄρειον
	ἔπλετο σοὶ καὶ ἐμοί, ὅ τε νῶί̈ περ ἀχνυμένω κῆρ
	θυμοβόρῳ ἔριδι μενεήναμεν εἵνεκα κούρης;
	τὴν ὄφελ' ἐν νήεσσι κατακτάμεν ̓́Αρτεμις ἰῷ
	ἤματι τῷ ὅτ' ἐγὼν ἑλόμην Λυρνησσὸν ὀλέσσας:
	τώ κ' οὐ τόσσοι ̓Αχαιοὶ ὀδὰξ ἕλον ἄσπετον οὖδας
	δυσμενέων ὑπὸ χερσὶν ἐμεῦ ἀπομηνίσαντος.
	̔́Εκτορι μὲν καὶ Τρωσὶ τὸ κέρδιον: αὐτὰρ ̓Αχαιοὺς
	δηρὸν ἐμῆς καὶ σῆς ἔριδος μνήσεσθαι ὀί̈ω.
	ἀλλὰ τὰ μὲν προτετύχθαι ἐάσομεν ἀχνύμενοί περ
	θυμὸν ἐνὶ στήθεσσι φίλον δαμάσαντες ἀνάγκῃ:
	νῦν δ' ἤτοι μὲν ἐγὼ παύω χόλον, οὐδέ τί με χρὴ
	ἀσκελέως αἰεὶ μενεαινέμεν: ἀλλ' ἄγε θᾶσσον
	ὄτρυνον πόλεμον δὲ κάρη κομόωντας ̓Αχαιούς,
	ὄφρ' ἔτι καὶ Τρώων πειρήσομαι ἀντίον ἐλθὼν
	αἴ κ' ἐθέλως' ἐπὶ νηυσὶν ἰαύειν: ἀλλά τιν' οἴω
	ἀσπασίως αὐτῶν γόνυ κάμψειν, ὅς κε φύγῃσι
	δηί̈ου ἐκ πολέμοιο ὑπ' ἔγχεος ἡμετέροιο.
	ὣς ἔφαθ', οἳ δ' ἐχάρησαν ἐϋκνήμιδες ̓Αχαιοὶ
	μῆνιν ἀπειπόντος μεγαθύμου Πηλεί̈ωνος.
	τοῖσι δὲ καὶ μετέειπεν ἄναξ ἀνδρῶν ̓Αγαμέμνων
	αὐτόθεν ἐξ ἕδρης, οὐδ' ἐν μέσσοισιν ἀναστάς:
	ὦ φίλοι ἥρωες Δαναοὶ θεράποντες ̓́Αρηος
	ἑσταότος μὲν καλὸν ἀκούειν, οὐδὲ ἔοικεν
	ὑββάλλειν: χαλεπὸν γὰρ ἐπισταμένῳ περ ἐόντι.
	ἀνδρῶν δ' ἐν πολλῷ ὁμάδῳ πῶς κέν τις ἀκούσαι
	ἢ εἴποι; βλάβεται δὲ λιγύς περ ἐὼν ἀγορητής.
	Πηλεί̈δῃ μὲν ἐγὼν ἐνδείξομαι: αὐτὰρ οἱ ἄλλοι
	σύνθεσθ' ̓Αργεῖοι, μῦθόν τ' εὖ γνῶτε ἕκαστος.
	πολλάκι δή μοι τοῦτον ̓Αχαιοὶ μῦθον ἔειπον
	καί τέ με νεικείεσκον: ἐγὼ δ' οὐκ αἴτιός εἰμι,
	ἀλλὰ Ζεὺς καὶ Μοῖρα καὶ ἠεροφοῖτις ̓Ερινύς,
	οἵ τέ μοι εἰν ἀγορῇ φρεσὶν ἔμβαλον ἄγριον ἄτην,
	ἤματι τῷ ὅτ' ̓Αχιλλῆος γέρας αὐτὸς ἀπηύρων.
	ἀλλὰ τί κεν ῥέξαιμι; θεὸς διὰ πάντα τελευτᾷ.
	πρέσβα Διὸς θυγάτηρ ̓́Ατη, ἣ πάντας ἀᾶται,
	οὐλομένη: τῇ μέν θ' ἁπαλοὶ πόδες: οὐ γὰρ ἐπ' οὔδει
	πίλναται, ἀλλ' ἄρα ἥ γε κατ' ἀνδρῶν κράατα βαίνει
	βλάπτους' ἀνθρώπους: κατὰ δ' οὖν ἕτερόν γε πέδησε.
	καὶ γὰρ δή νύ ποτε Ζεὺς ἄσατο, τόν περ ἄριστον
	ἀνδρῶν ἠδὲ θεῶν φας' ἔμμεναι: ἀλλ' ἄρα καὶ τὸν
	̔́Ηρη θῆλυς ἐοῦσα δολοφροσύνῃς ἀπάτησεν,
	ἤματι τῷ ὅτ' ἔμελλε βίην ̔Ηρακληείην
	̓Αλκμήνη τέξεσθαι ἐϋστεφάνῳ ἐνὶ Θήβῃ.
	ἤτοι ὅ γ' εὐχόμενος μετέφη πάντεσσι θεοῖσι:
	κέκλυτέ μευ πάντές τε θεοὶ πᾶσαί τε θέαιναι,
	ὄφρ' εἴπω τά με θυμὸς ἐνὶ στήθεσσιν ἀνώγει.
	σήμερον ἄνδρα φόως δὲ μογοστόκος Εἰλείθυια
	ἐκφανεῖ, ὃς πάντεσσι περικτιόνεσσιν ἀνάξει,
	τῶν ἀνδρῶν γενεῆς οἵ θ' αἵματος ἐξ ἐμεῦ εἰσί.
	τὸν δὲ δολοφρονέουσα προσηύδα πότνια ̔́Ηρη:
	ψευστήσεις, οὐδ' αὖτε τέλος μύθῳ ἐπιθήσεις.
	εἰ δ' ἄγε νῦν μοι ὄμοσσον ̓Ολύμπιε καρτερὸν ὅρκον,
	ἦ μὲν τὸν πάντεσσι περικτιόνεσσιν ἀνάξειν
	ὅς κεν ἐπ' ἤματι τῷδε πέσῃ μετὰ ποσσὶ γυναικὸς
	τῶν ἀνδρῶν οἳ σῆς ἐξ αἵματός εἰσι γενέθλης.
	ὣς ἔφατο: Ζεὺς δ' οὔ τι δολοφροσύνην ἐνόησεν,
	ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη.
	̔́Ηρη δ' ἀί̈ξασα λίπεν ῥίον Οὐλύμποιο,
	καρπαλίμως δ' ἵκετ' ̓́Αργος ̓Αχαιικόν, ἔνθ' ἄρα ᾔδη
	ἰφθίμην ἄλοχον Σθενέλου Περσηϊάδαο.
	ἣ δ' ἐκύει φίλον υἱόν, ὃ δ' ἕβδομος ἑστήκει μείς:
	ἐκ δ' ἄγαγε πρὸ φόως δὲ καὶ ἠλιτόμηνον ἐόντα,
	̓Αλκμήνης δ' ἀπέπαυσε τόκον, σχέθε δ' Εἰλειθυίας.
	αὐτὴ δ' ἀγγελέουσα Δία Κρονίωνα προσηύδα:
	Ζεῦ πάτερ ἀργικέραυνε ἔπος τί τοι ἐν φρεσὶ θήσω:
	ἤδη ἀνὴρ γέγον' ἐσθλὸς ὃς ̓Αργείοισιν ἀνάξει
	Εὐρυσθεὺς Σθενέλοιο πάϊς Περσηϊάδαο
	σὸν γένος: οὔ οἱ ἀεικὲς ἀνασσέμεν ̓Αργείοισιν.
	ὣς φάτο, τὸν δ' ἄχος ὀξὺ κατὰ φρένα τύψε βαθεῖαν:
	αὐτίκα δ' εἷλ' ̓́Ατην κεφαλῆς λιπαροπλοκάμοιο
	χωόμενος φρεσὶν ᾗσι, καὶ ὤμοσε καρτερὸν ὅρκον
	μή ποτ' ἐς Οὔλυμπόν τε καὶ οὐρανὸν ἀστερόεντα
	αὖτις ἐλεύσεσθαι ̓́Ατην, ἣ πάντας ἀᾶται.
	ὣς εἰπὼν ἔρριψεν ἀπ' οὐρανοῦ ἀστερόεντος
	χειρὶ περιστρέψας: τάχα δ' ἵκετο ἔργ' ἀνθρώπων.
	τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο
	ἔργον ἀεικὲς ἔχοντα ὑπ' Εὐρυσθῆος ἀέθλων.
	ὣς καὶ ἐγών, ὅτε δ' αὖτε μέγας κορυθαίολος ̔́Εκτωρ
	̓Αργείους ὀλέκεσκεν ἐπὶ πρυμνῇσι νέεσσιν,
	οὐ δυνάμην λελαθέσθ' ̓́Ατης ᾗ πρῶτον ἀάσθην.
	ἀλλ' ἐπεὶ ἀασάμην καί μευ φρένας ἐξέλετο Ζεύς,
	ἂψ ἐθέλω ἀρέσαι, δόμεναί τ' ἀπερείσι' ἄποινα:
	ἀλλ' ὄρσευ πόλεμον δὲ καὶ ἄλλους ὄρνυθι λαούς.
	δῶρα δ' ἐγὼν ὅδε πάντα παρασχέμεν ὅσσά τοι ἐλθὼν
	χθιζὸς ἐνὶ κλισίῃσιν ὑπέσχετο δῖος ̓Οδυσσεύς.
	εἰ δ' ἐθέλεις, ἐπίμεινον ἐπειγόμενός περ ̓́Αρηος,
	δῶρα δέ τοι θεράποντες ἐμῆς παρὰ νηὸς ἑλόντες
	οἴσους', ὄφρα ἴδηαι ὅ τοι μενοεικέα δώσω.
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	̓Ατρεί̈δη κύδιστε ἄναξ ἀνδρῶν ̓Αγάμεμνον
	δῶρα μὲν αἴ κ' ἐθέλῃσθα παρασχέμεν, ὡς ἐπιεικές,
	ἤ τ' ἐχέμεν παρὰ σοί: νῦν δὲ μνησώμεθα χάρμης
	αἶψα μάλ': οὐ γὰρ χρὴ κλοτοπεύειν ἐνθάδ' ἐόντας
	οὐδὲ διατρίβειν: ἔτι γὰρ μέγα ἔργον ἄρεκτον:
	ὥς κέ τις αὖτ' ̓Αχιλῆα μετὰ πρώτοισιν ἴδηται
	ἔγχεϊ χαλκείῳ Τρώων ὀλέκοντα φάλαγγας.
	ὧδέ τις ὑμείων μεμνημένος ἀνδρὶ μαχέσθω.
	τὸν δ' ἀπαμειβόμενος προσέφη πολύμητις ̓Οδυσσεύς:
	μὴ δ' οὕτως, ἀγαθός περ ἐών, θεοείκελ' ̓Αχιλλεῦ
	νήστιας ὄτρυνε προτὶ ̓́Ιλιον υἷας ̓Αχαιῶν
	Τρωσὶ μαχησομένους, ἐπεὶ οὐκ ὀλίγον χρόνον ἔσται
	φύλοπις, εὖτ' ἂν πρῶτον ὁμιλήσωσι φάλαγγες
	ἀνδρῶν, ἐν δὲ θεὸς πνεύσῃ μένος ἀμφοτέροισιν.
	ἀλλὰ πάσασθαι ἄνωχθι θοῇς ἐπὶ νηυσὶν ̓Αχαιοὺς
	σίτου καὶ οἴνοιο: τὸ γὰρ μένος ἐστὶ καὶ ἀλκή.
	οὐ γὰρ ἀνὴρ πρόπαν ἦμαρ ἐς ἠέλιον καταδύντα
	ἄκμηνος σίτοιο δυνήσεται ἄντα μάχεσθαι:
	εἴ περ γὰρ θυμῷ γε μενοινάᾳ πολεμίζειν,
	ἀλλά τε λάθρῃ γυῖα βαρύνεται, ἠδὲ κιχάνει
	δίψά τε καὶ λιμός, βλάβεται δέ τε γούνατ' ἰόντι.
	ὃς δέ κ' ἀνὴρ οἴνοιο κορεσσάμενος καὶ ἐδωδῆς
	ἀνδράσι δυσμενέεσσι πανημέριος πολεμίζῃ,
	θαρσαλέον νύ οἱ ἦτορ ἐνὶ φρεσίν, οὐδέ τι γυῖα
	πρὶν κάμνει πρὶν πάντας ἐρωῆσαι πολέμοιο.
	ἀλλ' ἄγε λαὸν μὲν σκέδασον καὶ δεῖπνον ἄνωχθι
	ὅπλεσθαι: τὰ δὲ δῶρα ἄναξ ἀνδρῶν ̓Αγαμέμνων
	οἰσέτω ἐς μέσσην ἀγορήν, ἵνα πάντες ̓Αχαιοὶ
	ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.
	ὀμνυέτω δέ τοι ὅρκον ἐν ̓Αργείοισιν ἀναστὰς
	μή ποτε τῆς εὐνῆς ἐπιβήμεναι ἠδὲ μιγῆναι:
	ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:
	καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.
	αὐτὰρ ἔπειτά σε δαιτὶ ἐνὶ κλισίῃς ἀρεσάσθω
	πιείρῃ, ἵνα μή τι δίκης ἐπιδευὲς ἔχῃσθα.
	̓Ατρεί̈δη σὺ δ' ἔπειτα δικαιότερος καὶ ἐπ' ἄλλῳ
	ἔσσεαι. οὐ μὲν γάρ τι νεμεσσητὸν βασιλῆα
	ἄνδρ' ἀπαρέσσασθαι ὅτε τις πρότερος χαλεπήνῃ.
	τὸν δ' αὖτε προσέειπεν ἄναξ ἀνδρῶν ̓Αγαμέμνων:
	χαίρω σεῦ Λαερτιάδη τὸν μῦθον ἀκούσας:
	ἐν μοίρῃ γὰρ πάντα διίκεο καὶ κατέλεξας.
	ταῦτα δ' ἐγὼν ἐθέλω ὀμόσαι, κέλεται δέ με θυμός,
	οὐδ' ἐπιορκήσω πρὸς δαίμονος. αὐτὰρ ̓Αχιλλεὺς
	μιμνέτω αὐτόθι τεῖος ἐπειγόμενός περ ̓́Αρηος:
	μίμνετε δ' ἄλλοι πάντες ἀολλέες, ὄφρά κε δῶρα
	ἐκ κλισίης ἔλθῃσι καὶ ὅρκια πιστὰ τάμωμεν.
	σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:
	κρινάμενος κούρητας ἀριστῆας Παναχαιῶν
	δῶρα ἐμῆς παρὰ νηὸς ἐνεικέμεν, ὅσς' ̓Αχιλῆϊ
	χθιζὸν ὑπέστημεν δώσειν, ἀγέμεν τε γυναῖκας.
	Ταλθύβιος δέ μοι ὦκα κατὰ στρατὸν εὐρὺν ̓Αχαιῶν
	κάπρον ἑτοιμασάτω ταμέειν Διί τ' ̓Ηελίῳ τε.
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	̓Ατρεί̈δη κύδιστε ἄναξ ἀνδρῶν ̓Αγάμεμνον
	ἄλλοτέ περ καὶ μᾶλλον ὀφέλλετε ταῦτα πένεσθαι,
	ὁππότε τις μεταπαυσωλὴ πολέμοιο γένηται
	καὶ μένος οὐ τόσον ᾖσιν ἐνὶ στήθεσσιν ἐμοῖσι.
	νῦν δ' οἳ μὲν κέαται δεδαϊγμένοι, οὓς ἐδάμασσεν
	̔́Εκτωρ Πριαμίδης, ὅτε οἱ Ζεὺς κῦδος ἔδωκεν,
	ὑμεῖς δ' ἐς βρωτὺν ὀτρύνετον: ἦ τ' ἂν ἔγωγε
	νῦν μὲν ἀνώγοιμι πτολεμίζειν υἷας ̓Αχαιῶν
	νήστιας ἀκμήνους, ἅμα δ' ἠελίῳ καταδύντι
	τεύξεσθαι μέγα δόρπον, ἐπὴν τεισαίμεθα λώβην.
	πρὶν δ' οὔ πως ἂν ἔμοιγε φίλον κατὰ λαιμὸν ἰείη
	οὐ πόσις οὐδὲ βρῶσις ἑταίρου τεθνηῶτος
	ὅς μοι ἐνὶ κλισίῃ δεδαϊγμένος ὀξέϊ χαλκῷ
	κεῖται ἀνὰ πρόθυρον τετραμμένος, ἀμφὶ δ' ἑταῖροι
	μύρονται: τό μοι οὔ τι μετὰ φρεσὶ ταῦτα μέμηλεν,
	ἀλλὰ φόνος τε καὶ αἷμα καὶ ἀργαλέος στόνος ἀνδρῶν.
	τὸν δ' ἀπαμειβόμενος προσέφη πολύμητις ̓Οδυσσεύς:
	ὦ ̓Αχιλεῦ Πηλῆος υἱὲ μέγα φέρτατ' ̓Αχαιῶν,
	κρείσσων εἰς ἐμέθεν καὶ φέρτερος οὐκ ὀλίγον περ
	ἔγχει, ἐγὼ δέ κε σεῖο νοήματί γε προβαλοίμην
	πολλόν, ἐπεὶ πρότερος γενόμην καὶ πλείονα οἶδα.
	τώ τοι ἐπιτλήτω κραδίη μύθοισιν ἐμοῖσιν.
	αἶψά τε φυλόπιδος πέλεται κόρος ἀνθρώποισιν,
	ἧς τε πλείστην μὲν καλάμην χθονὶ χαλκὸς ἔχευεν,
	ἄμητος δ' ὀλίγιστος, ἐπὴν κλίνῃσι τάλαντα
	Ζεύς, ὅς τ' ἀνθρώπων ταμίης πολέμοιο τέτυκται.
	γαστέρι δ' οὔ πως ἔστι νέκυν πενθῆσαι ̓Αχαιούς:
	λίην γὰρ πολλοὶ καὶ ἐπήτριμοι ἤματα πάντα
	πίπτουσιν: πότε κέν τις ἀναπνεύσειε πόνοιο;
	ἀλλὰ χρὴ τὸν μὲν καταθάπτειν ὅς κε θάνῃσι
	νηλέα θυμὸν ἔχοντας ἐπ' ἤματι δακρύσαντας:
	ὅσσοι δ' ἂν πολέμοιο περὶ στυγεροῖο λίπωνται
	μεμνῆσθαι πόσιος καὶ ἐδητύος, ὄφρ' ἔτι μᾶλλον
	ἀνδράσι δυσμενέεσσι μαχώμεθα νωλεμὲς αἰεὶ
	ἑσσάμενοι χροὶ̈ χαλκὸν ἀτειρέα. μηδέ τις ἄλλην
	λαῶν ὀτρυντὺν ποτιδέγμενος ἰσχαναάσθω:
	ἥδε γὰρ ὀτρυντὺς κακὸν ἔσσεται ὅς κε λίπηται
	νηυσὶν ἐπ' ̓Αργείων: ἀλλ' ἀθρόοι ὁρμηθέντες
	Τρωσὶν ἐφ' ἱπποδάμοισιν ἐγείρομεν ὀξὺν ̓́Αρηα.
	ἦ, καὶ Νέστορος υἷας ὀπάσσατο κυδαλίμοιο
	Φυλεί̈δην τε Μέγητα Θόαντά τε Μηριόνην τε
	καὶ Κρειοντιάδην Λυκομήδεα καὶ Μελάνιππον:
	βὰν δ' ἴμεν ἐς κλισίην ̓Αγαμέμνονος ̓Ατρεί̈δαο.
	αὐτίκ' ἔπειθ' ἅμα μῦθος ἔην, τετέλεστο δὲ ἔργον:
	ἑπτὰ μὲν ἐκ κλισίης τρίποδας φέρον, οὕς οἱ ὑπέστη,
	αἴθωνας δὲ λέβητας ἐείκοσι, δώδεκα δ' ἵππους:
	ἐκ δ' ἄγον αἶψα γυναῖκας ἀμύμονα ἔργα ἰδυίας
	ἕπτ', ἀτὰρ ὀγδοάτην Βρισηί̈δα καλλιπάρῃον.
	χρυσοῦ δὲ στήσας ̓Οδυσεὺς δέκα πάντα τάλαντα
	ἦρχ', ἅμα δ' ἄλλοι δῶρα φέρον κούρητες ̓Αχαιῶν.
	καὶ τὰ μὲν ἐν μέσσῃ ἀγορῇ θέσαν, ἂν δ' ̓Αγαμέμνων
	ἵστατο: Ταλθύβιος δὲ θεῷ ἐναλίγκιος αὐδὴν
	κάπρον ἔχων ἐν χερσὶ παρίστατο ποιμένι λαῶν.
	̓Ατρεί̈δης δὲ ἐρυσσάμενος χείρεσσι μάχαιραν,
	ἥ οἱ πὰρ ξίφεος μέγα κουλεὸν αἰὲν ἄωρτο,
	κάπρου ἀπὸ τρίχας ἀρξάμενος Διὶ χεῖρας ἀνασχὼν
	εὔχετο: τοὶ δ' ἄρα πάντες ἐπ' αὐτόφιν εἵατο σιγῇ
	̓Αργεῖοι κατὰ μοῖραν ἀκούοντες βασιλῆος.
	εὐξάμενος δ' ἄρα εἶπεν ἰδὼν εἰς οὐρανὸν εὐρύν:
	ἴστω νῦν Ζεὺς πρῶτα θεῶν ὕπατος καὶ ἄριστος
	Γῆ τε καὶ ̓Ηέλιος καὶ ̓Ερινύες, αἵ θ' ὑπὸ γαῖαν
	ἀνθρώπους τίνυνται, ὅτις κ' ἐπίορκον ὀμόσσῃ,
	μὴ μὲν ἐγὼ κούρῃ Βρισηί̈δι χεῖρ' ἐπένεικα,
	οὔτ' εὐνῆς πρόφασιν κεχρημένος οὔτέ τευ ἄλλου.
	ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν.
	εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν
	πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας.
	ἦ, καὶ ἀπὸ στόμαχον κάπρου τάμε νηλέϊ χαλκῷ.
	τὸν μὲν Ταλθύβιος πολιῆς ἁλὸς ἐς μέγα λαῖτμα
	ῥῖψ' ἐπιδινήσας βόσιν ἰχθύσιν: αὐτὰρ ̓Αχιλλεὺς
	ἀνστὰς ̓Αργείοισι φιλοπτολέμοισι μετηύδα:
	Ζεῦ πάτερ ἦ μεγάλας ἄτας ἄνδρεσσι διδοῖσθα:
	οὐκ ἂν δή ποτε θυμὸν ἐνὶ στήθεσσιν ἐμοῖσιν
	̓Ατρεί̈δης ὤρινε διαμπερές, οὐδέ κε κούρην
	ἦγεν ἐμεῦ ἀέκοντος ἀμήχανος: ἀλλά ποθι Ζεὺς
	ἤθελ' ̓Αχαιοῖσιν θάνατον πολέεσσι γενέσθαι.
	νῦν δ' ἔρχεσθ' ἐπὶ δεῖπνον, ἵνα ξυνάγωμεν ̓́Αρηα.
	ὣς ἄρ' ἐφώνησεν, λῦσεν δ' ἀγορὴν αἰψηρήν.
	οἳ μὲν ἄρ' ἐσκίδναντο ἑὴν ἐπὶ νῆα ἕκαστος,
	δῶρα δὲ Μυρμιδόνες μεγαλήτορες ἀμφεπένοντο,
	βὰν δ' ἐπὶ νῆα φέροντες ̓Αχιλλῆος θείοιο.
	καὶ τὰ μὲν ἐν κλισίῃσι θέσαν, κάθισαν δὲ γυναῖκας,
	ἵππους δ' εἰς ἀγέλην ἔλασαν θεράποντες ἀγαυοί.
	Βρισηὶ̈ς δ' ἄρ' ἔπειτ' ἰκέλη χρυσέῃ ̓Αφροδίτῃ
	ὡς ἴδε Πάτροκλον δεδαϊγμένον ὀξέϊ χαλκῷ,
	ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε
	στήθεά τ' ἠδ' ἁπαλὴν δειρὴν ἰδὲ καλὰ πρόσωπα.
	εἶπε δ' ἄρα κλαίουσα γυνὴ ἐϊκυῖα θεῇσι:
	Πάτροκλέ μοι δειλῇ πλεῖστον κεχαρισμένε θυμῷ
	ζωὸν μέν σε ἔλειπον ἐγὼ κλισίηθεν ἰοῦσα,
	νῦν δέ σε τεθνηῶτα κιχάνομαι ὄρχαμε λαῶν
	ἂψ ἀνιοῦς': ὥς μοι δέχεται κακὸν ἐκ κακοῦ αἰεί.
	ἄνδρα μὲν ᾧ ἔδοσάν με πατὴρ καὶ πότνια μήτηρ
	εἶδον πρὸ πτόλιος δεδαϊγμένον ὀξέϊ χαλκῷ,
	τρεῖς τε κασιγνήτους, τούς μοι μία γείνατο μήτηρ,
	κηδείους, οἳ πάντες ὀλέθριον ἦμαρ ἐπέσπον.
	οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς ̓Αχιλλεὺς
	ἔκτεινεν, πέρσεν δὲ πόλιν θείοιο Μύνητος,
	κλαίειν, ἀλλά μ' ἔφασκες ̓Αχιλλῆος θείοιο
	κουριδίην ἄλοχον θήσειν, ἄξειν τ' ἐνὶ νηυσὶν
	ἐς Φθίην, δαίσειν δὲ γάμον μετὰ Μυρμιδόνεσσι.
	τώ ς' ἄμοτον κλαίω τεθνηότα μείλιχον αἰεί.
	ὣς ἔφατο κλαίους', ἐπὶ δὲ στενάχοντο γυναῖκες
	Πάτροκλον πρόφασιν, σφῶν δ' αὐτῶν κήδε' ἑκάστη.
	αὐτὸν δ' ἀμφὶ γέροντες ̓Αχαιῶν ἠγερέθοντο
	λισσόμενοι δειπνῆσαι: ὃ δ' ἠρνεῖτο στεναχίζων:
	λίσσομαι, εἴ τις ἔμοιγε φίλων ἐπιπείθεθ' ἑταίρων,
	μή με πρὶν σίτοιο κελεύετε μηδὲ ποτῆτος
	ἄσασθαι φίλον ἦτορ, ἐπεί μ' ἄχος αἰνὸν ἱκάνει:
	δύντα δ' ἐς ἠέλιον μενέω καὶ τλήσομαι ἔμπης.
	ὣς εἰπὼν ἄλλους μὲν ἀπεσκέδασεν βασιλῆας,
	δοιὼ δ' ̓Ατρεί̈δα μενέτην καὶ δῖος ̓Οδυσσεὺς
	Νέστωρ ̓Ιδομενεύς τε γέρων θ' ἱππηλάτα Φοῖνιξ
	τέρποντες πυκινῶς ἀκαχήμενον: οὐδέ τι θυμῷ
	τέρπετο, πρὶν πολέμου στόμα δύμεναι αἱματόεντος.
	μνησάμενος δ' ἁδινῶς ἀνενείκατο φώνησέν τε:
	ἦ ῥά νύ μοί ποτε καὶ σὺ δυσάμμορε φίλταθ' ἑταίρων
	αὐτὸς ἐνὶ κλισίῃ λαρὸν παρὰ δεῖπνον ἔθηκας
	αἶψα καὶ ὀτραλέως, ὁπότε σπερχοίατ' ̓Αχαιοὶ
	Τρωσὶν ἐφ' ἱπποδάμοισι φέρειν πολύδακρυν ̓́Αρηα.
	νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ
	ἄκμηνον πόσιος καὶ ἐδητύος ἔνδον ἐόντων
	σῇ ποθῇ: οὐ μὲν γάρ τι κακώτερον ἄλλο πάθοιμι,
	οὐδ' εἴ κεν τοῦ πατρὸς ἀποφθιμένοιο πυθοίμην,
	ὅς που νῦν Φθίηφι τέρεν κατὰ δάκρυον εἴβει
	χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ
	εἵνεκα ῥιγεδανῆς ̔Ελένης Τρωσὶν πολεμίζω:
	ἠὲ τὸν ὃς Σκύρῳ μοι ἔνι τρέφεται φίλος υἱός,
	εἴ που ἔτι ζώει γε Νεοπτόλεμος θεοειδής.
	πρὶν μὲν γάρ μοι θυμὸς ἐνὶ στήθεσσιν ἐώλπει
	οἶον ἐμὲ φθίσεσθαι ἀπ' ̓́Αργεος ἱπποβότοιο
	αὐτοῦ ἐνὶ Τροίῃ, σὲ δέ τε Φθίην δὲ νέεσθαι,
	ὡς ἄν μοι τὸν παῖδα θοῇ ἐνὶ νηὶ̈ μελαίνῃ
	Σκυρόθεν ἐξαγάγοις καί οἱ δείξειας ἕκαστα
	κτῆσιν ἐμὴν δμῶάς τε καὶ ὑψερεφὲς μέγα δῶμα.
	ἤδη γὰρ Πηλῆά γ' ὀί̈ομαι ἢ κατὰ πάμπαν
	τεθνάμεν, ἤ που τυτθὸν ἔτι ζώοντ' ἀκάχησθαι
	γήραί̈ τε στυγερῷ καὶ ἐμὴν ποτιδέγμενον αἰεὶ
	λυγρὴν ἀγγελίην, ὅτ' ἀποφθιμένοιο πύθηται.
	ὣς ἔφατο κλαίων, ἐπὶ δὲ στενάχοντο γέροντες,
	μνησάμενοι τὰ ἕκαστος ἐνὶ μεγάροισιν ἔλειπον:
	μυρομένους δ' ἄρα τούς γε ἰδὼν ἐλέησε Κρονίων,
	αἶψα δ' ̓Αθηναίην ἔπεα πτερόεντα προσηύδα:
	τέκνον ἐμόν, δὴ πάμπαν ἀποίχεαι ἀνδρὸς ἑῆος.
	ἦ νύ τοι οὐκέτι πάγχυ μετὰ φρεσὶ μέμβλετ' ̓Αχιλλεύς;
	κεῖνος ὅ γε προπάροιθε νεῶν ὀρθοκραιράων
	ἧσται ὀδυρόμενος ἕταρον φίλον: οἳ δὲ δὴ ἄλλοι
	οἴχονται μετὰ δεῖπνον, ὃ δ' ἄκμηνος καὶ ἄπαστος.
	ἀλλ' ἴθι οἱ νέκτάρ τε καὶ ἀμβροσίην ἐρατεινὴν
	στάξον ἐνὶ στήθεσς', ἵνα μή μιν λιμὸς ἵκηται.
	ὣς εἰπὼν ὄτρυνε πάρος μεμαυῖαν ̓Αθήνην:
	ἣ δ' ἅρπῃ ἐϊκυῖα τανυπτέρυγι λιγυφώνῳ
	οὐρανοῦ ἐκκατεπᾶλτο δι' αἰθέρος. αὐτὰρ ̓Αχαιοὶ
	αὐτίκα θωρήσσοντο κατὰ στρατόν: ἣ δ' ̓Αχιλῆϊ
	νέκταρ ἐνὶ στήθεσσι καὶ ἀμβροσίην ἐρατεινὴν
	στάξ', ἵνα μή μιν λιμὸς ἀτερπὴς γούναθ' ἵκοιτο:
	αὐτὴ δὲ πρὸς πατρὸς ἐρισθενέος πυκινὸν δῶ
	ᾤχετο, τοὶ δ' ἀπάνευθε νεῶν ἐχέοντο θοάων.
	ὡς δ' ὅτε ταρφειαὶ νιφάδες Διὸς ἐκποτέονται
	ψυχραὶ ὑπὸ ῥιπῆς αἰθρηγενέος Βορέαο,
	ὣς τότε ταρφειαὶ κόρυθες λαμπρὸν γανόωσαι
	νηῶν ἐκφορέοντο καὶ ἀσπίδες ὀμφαλόεσσαι
	θώρηκές τε κραταιγύαλοι καὶ μείλινα δοῦρα.
	αἴγλη δ' οὐρανὸν ἷκε, γέλασσε δὲ πᾶσα περὶ χθὼν
	χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν
	ἀνδρῶν: ἐν δὲ μέσοισι κορύσσετο δῖος ̓Αχιλλεύς.
	τοῦ καὶ ὀδόντων μὲν καναχὴ πέλε, τὼ δέ οἱ ὄσσε
	λαμπέσθην ὡς εἴ τε πυρὸς σέλας, ἐν δέ οἱ ἦτορ
	δῦν' ἄχος ἄτλητον: ὃ δ' ἄρα Τρωσὶν μενεαίνων
	δύσετο δῶρα θεοῦ, τά οἱ ̔́Ηφαιστος κάμε τεύχων.
	κνημῖδας μὲν πρῶτα περὶ κνήμῃσιν ἔθηκε
	καλὰς ἀργυρέοισιν ἐπισφυρίοις ἀραρυίας:
	δεύτερον αὖ θώρηκα περὶ στήθεσσιν ἔδυνεν.
	ἀμφὶ δ' ἄρ' ὤμοισιν βάλετο ξίφος ἀργυρόηλον
	χάλκεον: αὐτὰρ ἔπειτα σάκος μέγα τε στιβαρόν τε
	εἵλετο, τοῦ δ' ἀπάνευθε σέλας γένετ' ἠύ̈τε μήνης.
	ὡς δ' ὅτ' ἂν ἐκ πόντοιο σέλας ναύτῃσι φανήῃ
	καιομένοιο πυρός, τό τε καίεται ὑψόθ' ὄρεσφι
	σταθμῷ ἐν οἰοπόλῳ: τοὺς δ' οὐκ ἐθέλοντας ἄελλαι
	πόντον ἐπ' ἰχθυόεντα φίλων ἀπάνευθε φέρουσιν:
	ὣς ἀπ' ̓Αχιλλῆος σάκεος σέλας αἰθέρ' ἵκανε
	καλοῦ δαιδαλέου: περὶ δὲ τρυφάλειαν ἀείρας
	κρατὶ θέτο βριαρήν: ἣ δ' ἀστὴρ ὣς ἀπέλαμπεν
	ἵππουρις τρυφάλεια, περισσείοντο δ' ἔθειραι
	χρύσεαι, ἃς ̔́Ηφαιστος ἵει λόφον ἀμφὶ θαμειάς.
	πειρήθη δ' ἕο αὐτοῦ ἐν ἔντεσι δῖος ̓Αχιλλεύς,
	εἰ οἷ ἐφαρμόσσειε καὶ ἐντρέχοι ἀγλαὰ γυῖα:
	τῷ δ' εὖτε πτερὰ γίγνετ', ἄειρε δὲ ποιμένα λαῶν.
	ἐκ δ' ἄρα σύριγγος πατρώϊον ἐσπάσατ' ἔγχος
	βριθὺ μέγα στιβαρόν: τὸ μὲν οὐ δύνατ' ἄλλος ̓Αχαιῶν
	πάλλειν, ἀλλά μιν οἶος ἐπίστατο πῆλαι ̓Αχιλλεύς:
	Πηλιάδα μελίην, τὴν πατρὶ φίλῳ πόρε Χείρων
	Πηλίου ἐκ κορυφῆς φόνον ἔμμεναι ἡρώεσσιν:
	ἵππους δ' Αὐτομέδων τε καὶ ̓́Αλκιμος ἀμφιέποντες
	ζεύγνυον: ἀμφὶ δὲ καλὰ λέπαδν' ἕσαν, ἐν δὲ χαλινοὺς
	γαμφηλῇς ἔβαλον, κατὰ δ' ἡνία τεῖναν ὀπίσσω
	κολλητὸν ποτὶ δίφρον. ὃ δὲ μάστιγα φαεινὴν
	χειρὶ λαβὼν ἀραρυῖαν ἐφ' ἵπποιιν ἀνόρουσεν
	Αὐτομέδων: ὄπιθεν δὲ κορυσσάμενος βῆ ̓Αχιλλεὺς
	τεύχεσι παμφαίνων ὥς τ' ἠλέκτωρ ̔Υπερίων,
	σμερδαλέον δ' ἵπποισιν ἐκέκλετο πατρὸς ἑοῖο:
	Ξάνθέ τε καὶ Βαλίε τηλεκλυτὰ τέκνα Ποδάργης
	ἄλλως δὴ φράζεσθε σαωσέμεν ἡνιοχῆα
	ἂψ Δαναῶν ἐς ὅμιλον ἐπεί χ' ἕωμεν πολέμοιο,
	μηδ' ὡς Πάτροκλον λίπετ' αὐτόθι τεθνηῶτα.
	τὸν δ' ἄρ' ὑπὸ ζυγόφι προσέφη πόδας αἰόλος ἵππος
	Ξάνθος, ἄφαρ δ' ἤμυσε καρήατι: πᾶσα δὲ χαίτη
	ζεύγλης ἐξεριποῦσα παρὰ ζυγὸν οὖδας ἵκανεν:
	αὐδήεντα δ' ἔθηκε θεὰ λευκώλενος ̔́Ηρη:
	καὶ λίην ς' ἔτι νῦν γε σαώσομεν ὄβριμ' ̓Αχιλλεῦ:
	ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς
	αἴτιοι, ἀλλὰ θεός τε μέγας καὶ Μοῖρα κραταιή.
	οὐδὲ γὰρ ἡμετέρῃ βραδυτῆτί τε νωχελίῃ τε
	Τρῶες ἀπ' ὤμοιιν Πατρόκλου τεύχε' ἕλοντο:
	ἀλλὰ θεῶν ὤριστος, ὃν ἠύ̈κομος τέκε Λητώ,
	ἔκταν' ἐνὶ προμάχοισι καὶ ̔́Εκτορι κῦδος ἔδωκε.
	νῶϊ δὲ καί κεν ἅμα πνοιῇ Ζεφύροιο θέοιμεν,
	ἥν περ ἐλαφροτάτην φάς' ἔμμεναι: ἀλλὰ σοὶ αὐτῷ
	μόρσιμόν ἐστι θεῷ τε καὶ ἀνέρι ἶφι δαμῆναι.
	ὣς ἄρα φωνήσαντος ̓Ερινύες ἔσχεθον αὐδήν.
	τὸν δὲ μέγ' ὀχθήσας προσέφη πόδας ὠκὺς ̓Αχιλλεύς:
	Ξάνθε τί μοι θάνατον μαντεύεαι; οὐδέ τί σε χρή.
	εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι
	νόσφι φίλου πατρὸς καὶ μητέρος: ἀλλὰ καὶ ἔμπης
	οὐ λήξω πρὶν Τρῶας ἅδην ἐλάσαι πολέμοιο.
	ἦ ῥα, καὶ ἐν πρώτοις ἰάχων ἔχε μώνυχας ἵππους.
