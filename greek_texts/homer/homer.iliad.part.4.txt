	οἳ δὲ θεοὶ πὰρ Ζηνὶ καθήμενοι ἠγορόωντο
	χρυσέῳ ἐν δαπέδῳ, μετὰ δέ σφισι πότνια ̔́Ηβη
	νέκταρ ἐοινοχόει: τοὶ δὲ χρυσέοις δεπάεσσι
	δειδέχατ' ἀλλήλους, Τρώων πόλιν εἰσορόωντες:
	αὐτίκ' ἐπειρᾶτο Κρονίδης ἐρεθιζέμεν ̔́Ηρην
	κερτομίοις ἐπέεσσι παραβλήδην ἀγορεύων:
	δοιαὶ μὲν Μενελάῳ ἀρηγόνες εἰσὶ θεάων
	̔́Ηρη τ' ̓Αργείη καὶ ̓Αλαλκομενηὶ̈ς ̓Αθήνη.
	ἀλλ' ἤτοι ταὶ νόσφι καθήμεναι εἰσορόωσαι
	τέρπεσθον: τῷ δ' αὖτε φιλομειδὴς ̓Αφροδίτη
	αἰεὶ παρμέμβλωκε καὶ αὐτοῦ κῆρας ἀμύνει:
	καὶ νῦν ἐξεσάωσεν ὀϊόμενον θανέεσθαι.
	ἀλλ' ἤτοι νίκη μὲν ἀρηϊφίλου Μενελάου:
	ἡμεῖς δὲ φραζώμεθ' ὅπως ἔσται τάδε ἔργα,
	ἤ ῥ' αὖτις πόλεμόν τε κακὸν καὶ φύλοπιν αἰνὴν
	ὄρσομεν, ἦ φιλότητα μετ' ἀμφοτέροισι βάλωμεν.
	εἰ δ' αὖ πως τόδε πᾶσι φίλον καὶ ἡδὺ γένοιτο,
	ἤτοι μὲν οἰκέοιτο πόλις Πριάμοιο ἄνακτος,
	αὖτις δ' ̓Αργείην ̔Ελένην Μενέλαος ἄγοιτο.
	ὣς ἔφαθ', αἳ δ' ἐπέμυξαν ̓Αθηναίη τε καὶ ̔́Ηρη:
	πλησίαι αἵ γ' ἥσθην, κακὰ δὲ Τρώεσσι μεδέσθην.
	ἤτοι ̓Αθηναίη ἀκέων ἦν οὐδέ τι εἶπε
	σκυζομένη Διὶ πατρί, χόλος δέ μιν ἄγριος ᾕρει:
	̔́Ηρῃ δ' οὐκ ἔχαδε στῆθος χόλον, ἀλλὰ προσηύδα:
	αἰνότατε Κρονίδη ποῖον τὸν μῦθον ἔειπες:
	πῶς ἐθέλεις ἅλιον θεῖναι πόνον ἠδ' ἀτέλεστον,
	ἱδρῶ θ' ὃν ἵδρωσα μόγῳ, καμέτην δέ μοι ἵπποι
	λαὸν ἀγειρούσῃ, Πριάμῳ κακὰ τοῖό τε παισίν.
	ἕρδ': ἀτὰρ οὔ τοι πάντες ἐπαινέομεν θεοὶ ἄλλοι.
	τὴν δὲ μέγ' ὀχθήσας προσέφη νεφεληγερέτα Ζεύς:
	δαιμονίη τί νύ σε Πρίαμος Πριάμοιό τε παῖδες
	τόσσα κακὰ ῥέζουσιν, ὅ τ' ἀσπερχὲς μενεαίνεις
	̓Ιλίου ἐξαλαπάξαι ἐϋκτίμενον πτολίεθρον;
	εἰ δὲ σύ γ' εἰσελθοῦσα πύλας καὶ τείχεα μακρὰ
	ὠμὸν βεβρώθοις Πρίαμον Πριάμοιό τε παῖδας
	ἄλλους τε Τρῶας, τότε κεν χόλον ἐξακέσαιο.
	ἕρξον ὅπως ἐθέλεις: μὴ τοῦτό γε νεῖκος ὀπίσσω
	σοὶ καὶ ἐμοὶ μέγ' ἔρισμα μετ' ἀμφοτέροισι γένηται.
	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:
	ὁππότε κεν καὶ ἐγὼ μεμαὼς πόλιν ἐξαλαπάξαι
	τὴν ἐθέλω ὅθι τοι φίλοι ἀνέρες ἐγγεγάασι,
	μή τι διατρίβειν τὸν ἐμὸν χόλον, ἀλλά μ' ἐᾶσαι:
	καὶ γὰρ ἐγὼ σοὶ δῶκα ἑκὼν ἀέκοντί γε θυμῷ:
	αἳ γὰρ ὑπ' ἠελίῳ τε καὶ οὐρανῷ ἀστερόεντι
	ναιετάουσι πόληες ἐπιχθονίων ἀνθρώπων,
	τάων μοι περὶ κῆρι τιέσκετο ̓́Ιλιος ἱρὴ
	καὶ Πρίαμος καὶ λαὸς ἐϋμμελίω Πριάμοιο.
	οὐ γάρ μοί ποτε βωμὸς ἐδεύετο δαιτὸς ἐί̈σης
	λοιβῆς τε κνίσης τε: τὸ γὰρ λάχομεν γέρας ἡμεῖς.
	τὸν δ' ἠμείβετ' ἔπειτα βοῶπις πότνια ̔́Ηρη:
	ἤτοι ἐμοὶ τρεῖς μὲν πολὺ φίλταταί εἰσι πόληες
	̓́Αργός τε Σπάρτη τε καὶ εὐρυάγυια Μυκήνη:
	τὰς διαπέρσαι ὅτ' ἄν τοι ἀπέχθωνται περὶ κῆρι:
	τάων οὔ τοι ἐγὼ πρόσθ' ἵσταμαι οὐδὲ μεγαίρω.
	εἴ περ γὰρ φθονέω τε καὶ οὐκ εἰῶ διαπέρσαι,
	οὐκ ἀνύω φθονέους' ἐπεὶ ἦ πολὺ φέρτερός ἐσσι.
	ἀλλὰ χρὴ καὶ ἐμὸν θέμεναι πόνον οὐκ ἀτέλεστον:
	καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,
	καί με πρεσβυτάτην τέκετο Κρόνος ἀγκυλομήτης,
	ἀμφότερον γενεῇ τε καὶ οὕνεκα σὴ παράκοιτις
	κέκλημαι, σὺ δὲ πᾶσι μετ' ἀθανάτοισιν ἀνάσσεις.
	ἀλλ' ἤτοι μὲν ταῦθ' ὑποείξομεν ἀλλήλοισι,
	σοὶ μὲν ἐγώ, σὺ δ' ἐμοί: ἐπὶ δ' ἕψονται θεοὶ ἄλλοι
	ἀθάνατοι: σὺ δὲ θᾶσσον ̓Αθηναίῃ ἐπιτεῖλαι
	ἐλθεῖν ἐς Τρώων καὶ ̓Αχαιῶν φύλοπιν αἰνήν,
	πειρᾶν δ' ὥς κε Τρῶες ὑπερκύδαντας ̓Αχαιοὺς
	ἄρξωσι πρότεροι ὑπὲρ ὅρκια δηλήσασθαι.
	ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:
	αὐτίκ' ̓Αθηναίην ἔπεα πτερόεντα προσηύδα:
	αἶψα μάλ' ἐς στρατὸν ἐλθὲ μετὰ Τρῶας καὶ ̓Αχαιούς,
	πειρᾶν δ' ὥς κε Τρῶες ὑπερκύδαντας ̓Αχαιοὺς
	ἄρξωσι πρότεροι ὑπὲρ ὅρκια δηλήσασθαι.
	ὣς εἰπὼν ὄτρυνε πάρος μεμαυῖαν ̓Αθήνην,
	βῆ δὲ κατ' Οὐλύμποιο καρήνων ἀί̈ξασα.
	οἷον δ' ἀστέρα ἧκε Κρόνου πάϊς ἀγκυλομήτεω
	ἢ ναύτῃσι τέρας ἠὲ στρατῷ εὐρέϊ λαῶν
	λαμπρόν: τοῦ δέ τε πολλοὶ ἀπὸ σπινθῆρες ἵενται:
	τῷ ἐϊκυῖ' ἤϊξεν ἐπὶ χθόνα Παλλὰς ̓Αθήνη,
	κὰδ δ' ἔθορ' ἐς μέσσον: θάμβος δ' ἔχεν εἰσορόωντας
	Τρῶάς θ' ἱπποδάμους καὶ ἐϋκνήμιδας ̓Αχαιούς:
	ὧδε δέ τις εἴπεσκεν ἰδὼν ἐς πλησίον ἄλλον:
	ἦ ῥ' αὖτις πόλεμός τε κακὸς καὶ φύλοπις αἰνὴ
	ἔσσεται, ἢ φιλότητα μετ' ἀμφοτέροισι τίθησι
	Ζεύς, ὅς τ' ἀνθρώπων ταμίης πολέμοιο τέτυκται.
	ὣς ἄρα τις εἴπεσκεν ̓Αχαιῶν τε Τρώων τε.
	ἣ δ' ἀνδρὶ ἰκέλη Τρώων κατεδύσεθ' ὅμιλον
	Λαοδόκῳ ̓Αντηνορίδῃ κρατερῷ αἰχμητῇ,
	Πάνδαρον ἀντίθεον διζημένη εἴ που ἐφεύροι.
	εὗρε Λυκάονος υἱὸν ἀμύμονά τε κρατερόν τε
	ἑσταότ': ἀμφὶ δέ μιν κρατεραὶ στίχες ἀσπιστάων
	λαῶν, οἵ οἱ ἕποντο ἀπ' Αἰσήποιο ῥοάων:
	ἀγχοῦ δ' ἱσταμένη ἔπεα πτερόεντα προσηύδα:
	ἦ ῥά νύ μοί τι πίθοιο Λυκάονος υἱὲ δαί̈φρον.
	τλαίης κεν Μενελάῳ ἐπιπροέμεν ταχὺν ἰόν,
	πᾶσι δέ κε Τρώεσσι χάριν καὶ κῦδος ἄροιο,
	ἐκ πάντων δὲ μάλιστα ̓Αλεξάνδρῳ βασιλῆϊ.
	τοῦ κεν δὴ πάμπρωτα παρ' ἀγλαὰ δῶρα φέροιο,
	αἴ κεν ἴδῃ Μενέλαον ἀρήϊον ̓Ατρέος υἱὸν
	σῷ βέλεϊ δμηθέντα πυρῆς ἐπιβάντ' ἀλεγεινῆς.
	ἀλλ' ἄγ' ὀί̈στευσον Μενελάου κυδαλίμοιο,
	εὔχεο δ' ̓Απόλλωνι Λυκηγενέϊ κλυτοτόξῳ
	ἀρνῶν πρωτογόνων ῥέξειν κλειτὴν ἑκατόμβην
	οἴκαδε νοστήσας ἱερῆς εἰς ἄστυ Ζελείης.
	ὣς φάτ' ̓Αθηναίη, τῷ δὲ φρένας ἄφρονι πεῖθεν:
	αὐτίκ' ἐσύλα τόξον ἐύ̈ξοον ἰξάλου αἰγὸς
	ἀγρίου, ὅν ῥά ποτ' αὐτὸς ὑπὸ στέρνοιο τυχήσας
	πέτρης ἐκβαίνοντα δεδεγμένος ἐν προδοκῇσι
	βεβλήκει πρὸς στῆθος: ὃ δ' ὕπτιος ἔμπεσε πέτρῃ.
	τοῦ κέρα ἐκ κεφαλῆς ἑκκαιδεκάδωρα πεφύκει:
	καὶ τὰ μὲν ἀσκήσας κεραοξόος ἤραρε τέκτων,
	πᾶν δ' εὖ λειήνας χρυσέην ἐπέθηκε κορώνην.
	καὶ τὸ μὲν εὖ κατέθηκε τανυσσάμενος ποτὶ γαίῃ
	ἀγκλίνας: πρόσθεν δὲ σάκεα σχέθον ἐσθλοὶ ἑταῖροι
	μὴ πρὶν ἀναί̈ξειαν ἀρήϊοι υἷες ̓Αχαιῶν
	πρὶν βλῆσθαι Μενέλαον ἀρήϊον ̓Ατρέος υἱόν.
	αὐτὰρ ὁ σύλα πῶμα φαρέτρης, ἐκ δ' ἕλετ' ἰὸν
	ἀβλῆτα πτερόεντα μελαινέων ἕρμ' ὀδυνάων:
	αἶψα δ' ἐπὶ νευρῇ κατεκόσμει πικρὸν ὀϊστόν,
	εὔχετο δ' ̓Απόλλωνι Λυκηγενέϊ κλυτοτόξῳ
	ἀρνῶν πρωτογόνων ῥέξειν κλειτὴν ἑκατόμβην
	οἴκαδε νοστήσας ἱερῆς εἰς ἄστυ Ζελείης.
	ἕλκε δ' ὁμοῦ γλυφίδας τε λαβὼν καὶ νεῦρα βόεια:
	νευρὴν μὲν μαζῷ πέλασεν, τόξῳ δὲ σίδηρον.
	αὐτὰρ ἐπεὶ δὴ κυκλοτερὲς μέγα τόξον ἔτεινε,
	λίγξε βιός, νευρὴ δὲ μέγ' ἴαχεν, ἆλτο δ' ὀϊστὸς
	ὀξυβελὴς καθ' ὅμιλον ἐπιπτέσθαι μενεαίνων.
	οὐδὲ σέθεν Μενέλαε θεοὶ μάκαρες λελάθοντο
	ἀθάνατοι, πρώτη δὲ Διὸς θυγάτηρ ἀγελείη,
	ἥ τοι πρόσθε στᾶσα βέλος ἐχεπευκὲς ἄμυνεν.
	ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ
	παιδὸς ἐέργῃ μυῖαν ὅθ' ἡδέϊ λέξεται ὕπνῳ,
	αὐτὴ δ' αὖτ' ἴθυνεν ὅθι ζωστῆρος ὀχῆες
	χρύσειοι σύνεχον καὶ διπλόος ἤντετο θώρηξ.
	ἐν δ' ἔπεσε ζωστῆρι ἀρηρότι πικρὸς ὀϊστός:
	διὰ μὲν ἂρ ζωστῆρος ἐλήλατο δαιδαλέοιο,
	καὶ διὰ θώρηκος πολυδαιδάλου ἠρήρειστο
	μίτρης θ', ἣν ἐφόρει ἔρυμα χροὸς ἕρκος ἀκόντων,
	ἥ οἱ πλεῖστον ἔρυτο: διὰ πρὸ δὲ εἴσατο καὶ τῆς.
	ἀκρότατον δ' ἄρ' ὀϊστὸς ἐπέγραψε χρόα φωτός:
	αὐτίκα δ' ἔρρεεν αἷμα κελαινεφὲς ἐξ ὠτειλῆς.
	ὡς δ' ὅτε τίς τ' ἐλέφαντα γυνὴ φοίνικι μιήνῃ
	Μῃονὶς ἠὲ Κάειρα παρήϊον ἔμμεναι ἵππων:
	κεῖται δ' ἐν θαλάμῳ, πολέες τέ μιν ἠρήσαντο
	ἱππῆες φορέειν: βασιλῆϊ δὲ κεῖται ἄγαλμα,
	ἀμφότερον κόσμός θ' ἵππῳ ἐλατῆρί τε κῦδος:
	τοῖοί τοι Μενέλαε μιάνθην αἵματι μηροὶ
	εὐφυέες κνῆμαί τε ἰδὲ σφυρὰ κάλ' ὑπένερθε.
	ῥίγησεν δ' ἄρ' ἔπειτα ἄναξ ἀνδρῶν ̓Αγαμέμνων
	ὡς εἶδεν μέλαν αἷμα καταρρέον ἐξ ὠτειλῆς:
	ῥίγησεν δὲ καὶ αὐτὸς ἀρηί̈φιλος Μενέλαος.
	ὡς δὲ ἴδεν νεῦρόν τε καὶ ὄγκους ἐκτὸς ἐόντας
	ἄψορρόν οἱ θυμὸς ἐνὶ στήθεσσιν ἀγέρθη.
	τοῖς δὲ βαρὺ στενάχων μετέφη κρείων ̓Αγαμέμνων
	χειρὸς ἔχων Μενέλαον, ἐπεστενάχοντο δ' ἑταῖροι:
	φίλε κασίγνητε θάνατόν νύ τοι ὅρκι' ἔταμνον
	οἶον προστήσας πρὸ ̓Αχαιῶν Τρωσὶ μάχεσθαι,
	ὥς ς' ἔβαλον Τρῶες, κατὰ δ' ὅρκια πιστὰ πάτησαν.
	οὐ μέν πως ἅλιον πέλει ὅρκιον αἷμά τε ἀρνῶν
	σπονδαί τ' ἄκρητοι καὶ δεξιαὶ ᾗς ἐπέπιθμεν.
	εἴ περ γάρ τε καὶ αὐτίκ' ̓Ολύμπιος οὐκ ἐτέλεσσεν,
	ἔκ τε καὶ ὀψὲ τελεῖ, σύν τε μεγάλῳ ἀπέτισαν
	σὺν σφῇσιν κεφαλῇσι γυναιξί τε καὶ τεκέεσσιν.
	εὖ γὰρ ἐγὼ τόδε οἶδα κατὰ φρένα καὶ κατὰ θυμόν:
	ἔσσεται ἦμαρ ὅτ' ἄν ποτ' ὀλώλῃ ̓́Ιλιος ἱρὴ
	καὶ Πρίαμος καὶ λαὸς ἐϋμμελίω Πριάμοιο,
	Ζεὺς δέ σφι Κρονίδης ὑψίζυγος αἰθέρι ναίων
	αὐτὸς ἐπισσείῃσιν ἐρεμνὴν αἰγίδα πᾶσι
	τῆσδ' ἀπάτης κοτέων: τὰ μὲν ἔσσεται οὐκ ἀτέλεστα:
	ἀλλά μοι αἰνὸν ἄχος σέθεν ἔσσεται ὦ Μενέλαε
	αἴ κε θάνῃς καὶ πότμον ἀναπλήσῃς βιότοιο.
	καί κεν ἐλέγχιστος πολυδίψιον ̓́Αργος ἱκοίμην:
	αὐτίκα γὰρ μνήσονται ̓Αχαιοὶ πατρίδος αἴης:
	κὰδ δέ κεν εὐχωλὴν Πριάμῳ καὶ Τρωσὶ λίποιμεν
	̓Αργείην ̔Ελένην: σέο δ' ὀστέα πύσει ἄρουρα
	κειμένου ἐν Τροίῃ ἀτελευτήτῳ ἐπὶ ἔργῳ.
	καί κέ τις ὧδ' ἐρέει Τρώων ὑπερηνορεόντων
	τύμβῳ ἐπιθρῴσκων Μενελάου κυδαλίμοιο:
	αἴθ' οὕτως ἐπὶ πᾶσι χόλον τελέσει' ̓Αγαμέμνων,
	ὡς καὶ νῦν ἅλιον στρατὸν ἤγαγεν ἐνθάδ' ̓Αχαιῶν,
	καὶ δὴ ἔβη οἶκον δὲ φίλην ἐς πατρίδα γαῖαν
	σὺν κεινῇσιν νηυσὶ λιπὼν ἀγαθὸν Μενέλαον.
	ὥς ποτέ τις ἐρέει: τότε μοι χάνοι εὐρεῖα χθών.
	τὸν δ' ἐπιθαρσύνων προσέφη ξανθὸς Μενέλαος:
	θάρσει, μηδέ τί πω δειδίσσεο λαὸν ̓Αχαιῶν:
	οὐκ ἐν καιρίῳ ὀξὺ πάγη βέλος, ἀλλὰ πάροιθεν
	εἰρύσατο ζωστήρ τε παναίολος ἠδ' ὑπένερθε
	ζῶμά τε καὶ μίτρη, τὴν χαλκῆες κάμον ἄνδρες.
	τὸν δ' ἀπαμειβόμενος προσέφη κρείων ̓Αγαμέμνων:
	αἲ γὰρ δὴ οὕτως εἴη φίλος ὦ Μενέλαε:
	ἕλκος δ' ἰητὴρ ἐπιμάσσεται ἠδ' ἐπιθήσει
	φάρμαχ' ἅ κεν παύσῃσι μελαινάων ὀδυνάων.
	ἦ καὶ Ταλθύβιον θεῖον κήρυκα προσηύδα:
	Ταλθύβι' ὅττι τάχιστα Μαχάονα δεῦρο κάλεσσον
	φῶτ' ̓Ασκληπιοῦ υἱὸν ἀμύμονος ἰητῆρος,
	ὄφρα ἴδῃ Μενέλαον ἀρήϊον ̓Ατρέος υἱόν,
	ὅν τις ὀϊστεύσας ἔβαλεν τόξων ἐὺ̈ εἰδὼς
	Τρώων ἢ Λυκίων, τῷ μὲν κλέος, ἄμμι δὲ πένθος.
	ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,
	βῆ δ' ἰέναι κατὰ λαὸν ̓Αχαιῶν χαλκοχιτώνων
	παπταίνων ἥρωα Μαχάονα: τὸν δὲ νόησεν
	ἑσταότ': ἀμφὶ δέ μιν κρατεραὶ στίχες ἀσπιστάων
	λαῶν, οἵ οἱ ἕποντο Τρίκης ἐξ ἱπποβότοιο.
	ἀγχοῦ δ' ἱστάμενος ἔπεα πτερόεντα προσηύδα:
	ὄρς' ̓Ασκληπιάδη, καλέει κρείων ̓Αγαμέμνων,
	ὄφρα ἴδῃς Μενέλαον ἀρήϊον ἀρχὸν ̓Αχαιῶν,
	ὅν τις ὀϊστεύσας ἔβαλεν τόξων ἐὺ̈ εἰδὼς
	Τρώων ἢ Λυκίων, τῷ μὲν κλέος, ἄμμι δὲ πένθος.
	ὣς φάτο, τῷ δ' ἄρα θυμὸν ἐνὶ στήθεσσιν ὄρινε:
	βὰν δ' ἰέναι καθ' ὅμιλον ἀνὰ στρατὸν εὐρὺν ̓Αχαιῶν.
	ἀλλ' ὅτε δή ῥ' ἵκανον ὅθι ξανθὸς Μενέλαος
	βλήμενος ἦν, περὶ δ' αὐτὸν ἀγηγέραθ' ὅσσοι ἄριστοι
	κυκλός', ὃ δ' ἐν μέσσοισι παρίστατο ἰσόθεος φώς,
	αὐτίκα δ' ἐκ ζωστῆρος ἀρηρότος ἕλκεν ὀϊστόν:
	τοῦ δ' ἐξελκομένοιο πάλιν ἄγεν ὀξέες ὄγκοι.
	λῦσε δέ οἱ ζωστῆρα παναίολον ἠδ' ὑπένερθε
	ζῶμά τε καὶ μίτρην, τὴν χαλκῆες κάμον ἄνδρες.
	αὐτὰρ ἐπεὶ ἴδεν ἕλκος ὅθ' ἔμπεσε πικρὸς ὀϊστός,
	αἷμ' ἐκμυζήσας ἐπ' ἄρ' ἤπια φάρμακα εἰδὼς
	πάσσε, τά οἵ ποτε πατρὶ φίλα φρονέων πόρε Χείρων.
	ὄφρα τοὶ ἀμφεπένοντο βοὴν ἀγαθὸν Μενέλαον,
	τόφρα δ' ἐπὶ Τρώων στίχες ἤλυθον ἀσπιστάων:
	οἳ δ' αὖτις κατὰ τεύχε' ἔδυν, μνήσαντο δὲ χάρμης.
	ἔνθ' οὐκ ἂν βρίζοντα ἴδοις ̓Αγαμέμνονα δῖον
	οὐδὲ καταπτώσσοντ' οὐδ' οὐκ ἐθέλοντα μάχεσθαι,
	ἀλλὰ μάλα σπεύδοντα μάχην ἐς κυδιάνειραν.
	ἵππους μὲν γὰρ ἔασε καὶ ἅρματα ποικίλα χαλκῷ:
	καὶ τοὺς μὲν θεράπων ἀπάνευθ' ἔχε φυσιόωντας
	Εὐρυμέδων υἱὸς Πτολεμαίου Πειραί̈δαο:
	τῷ μάλα πόλλ' ἐπέτελλε παρισχέμεν ὁππότε κέν μιν
	γυῖα λάβῃ κάματος πολέας διὰ κοιρανέοντα:
	αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν:
	καί ῥ' οὓς μὲν σπεύδοντας ἴδοι Δαναῶν ταχυπώλων,
	τοὺς μάλα θαρσύνεσκε παριστάμενος ἐπέεσσιν:
	̓Αργεῖοι μή πώ τι μεθίετε θούριδος ἀλκῆς:
	οὐ γὰρ ἐπὶ ψευδέσσι πατὴρ Ζεὺς ἔσσετ' ἀρωγός,
	ἀλλ' οἵ περ πρότεροι ὑπὲρ ὅρκια δηλήσαντο
	τῶν ἤτοι αὐτῶν τέρενα χρόα γῦπες ἔδονται,
	ἡμεῖς αὖτ' ἀλόχους τε φίλας καὶ νήπια τέκνα
	ἄξομεν ἐν νήεσσιν, ἐπὴν πτολίεθρον ἕλωμεν.
	οὕς τινας αὖ μεθιέντας ἴδοι στυγεροῦ πολέμοιο,
	τοὺς μάλα νεικείεσκε χολωτοῖσιν ἐπέεσσιν:
	̓Αργεῖοι ἰόμωροι ἐλεγχέες οὔ νυ σέβεσθε;
	τίφθ' οὕτως ἔστητε τεθηπότες ἠύ̈τε νεβροί,
	αἵ τ' ἐπεὶ οὖν ἔκαμον πολέος πεδίοιο θέουσαι
	ἑστᾶς', οὐδ' ἄρα τίς σφι μετὰ φρεσὶ γίγνεται ἀλκή:
	ὣς ὑμεῖς ἔστητε τεθηπότες οὐδὲ μάχεσθε.
	ἦ μένετε Τρῶας σχεδὸν ἐλθέμεν ἔνθά τε νῆες
	εἰρύατ' εὔπρυμνοι πολιῆς ἐπὶ θινὶ θαλάσσης,
	ὄφρα ἴδητ' αἴ κ' ὔμμιν ὑπέρσχῃ χεῖρα Κρονίων;
	ὣς ὅ γε κοιρανέων ἐπεπωλεῖτο στίχας ἀνδρῶν:
	ἦλθε δ' ἐπὶ Κρήτεσσι κιὼν ἀνὰ οὐλαμὸν ἀνδρῶν.
	οἳ δ' ἀμφ' ̓Ιδομενῆα δαί̈φρονα θωρήσσοντο:
	̓Ιδομενεὺς μὲν ἐνὶ προμάχοις συὶ̈ εἴκελος ἀλκήν,
	Μηριόνης δ' ἄρα οἱ πυμάτας ὄτρυνε φάλαγγας.
	τοὺς δὲ ἰδὼν γήθησεν ἄναξ ἀνδρῶν ̓Αγαμέμνων,
	αὐτίκα δ' ̓Ιδομενῆα προσηύδα μειλιχίοισιν:
	̓Ιδομενεῦ περὶ μέν σε τίω Δαναῶν ταχυπώλων
	ἠμὲν ἐνὶ πτολέμῳ ἠδ' ἀλλοίῳ ἐπὶ ἔργῳ
	ἠδ' ἐν δαίθ', ὅτε πέρ τε γερούσιον αἴθοπα οἶνον
	̓Αργείων οἳ ἄριστοι ἐνὶ κρητῆρι κέρωνται.
	εἴ περ γάρ τ' ἄλλοι γε κάρη κομόωντες ̓Αχαιοὶ
	δαιτρὸν πίνωσιν, σὸν δὲ πλεῖον δέπας αἰεὶ
	ἕστηχ', ὥς περ ἐμοί, πιέειν ὅτε θυμὸς ἀνώγοι.
	ἀλλ' ὄρσευ πόλεμον δ' οἷος πάρος εὔχεαι εἶναι.
	τὸν δ' αὖτ' ̓Ιδομενεὺς Κρητῶν ἀγὸς ἀντίον ηὔδα:
	̓Ατρεί̈δη μάλα μέν τοι ἐγὼν ἐρίηρος ἑταῖρος
	ἔσσομαι, ὡς τὸ πρῶτον ὑπέστην καὶ κατένευσα:
	ἀλλ' ἄλλους ὄτρυνε κάρη κομόωντας ̓Αχαιοὺς
	ὄφρα τάχιστα μαχώμεθ', ἐπεὶ σύν γ' ὅρκι' ἔχευαν
	Τρῶες: τοῖσιν δ' αὖ θάνατος καὶ κήδε' ὀπίσσω
	ἔσσετ' ἐπεὶ πρότεροι ὑπὲρ ὅρκια δηλήσαντο.
	ὣς ἔφατ', ̓Ατρεί̈δης δὲ παρῴχετο γηθόσυνος κῆρ:
	ἦλθε δ' ἐπ' Αἰάντεσσι κιὼν ἀνὰ οὐλαμὸν ἀνδρῶν:
	τὼ δὲ κορυσσέσθην, ἅμα δὲ νέφος εἵπετο πεζῶν.
	ὡς δ' ὅτ' ἀπὸ σκοπιῆς εἶδεν νέφος αἰπόλος ἀνὴρ
	ἐρχόμενον κατὰ πόντον ὑπὸ Ζεφύροιο ἰωῆς:
	τῷ δέ τ' ἄνευθεν ἐόντι μελάντερον ἠύ̈τε πίσσα
	φαίνετ' ἰὸν κατὰ πόντον, ἄγει δέ τε λαίλαπα πολλήν,
	ῥίγησέν τε ἰδών, ὑπό τε σπέος ἤλασε μῆλα:
	τοῖαι ἅμ' Αἰάντεσσι διοτρεφέων αἰζηῶν
	δήϊον ἐς πόλεμον πυκιναὶ κίνυντο φάλαγγες
	κυάνεαι, σάκεσίν τε καὶ ἔγχεσι πεφρικυῖαι.
	καὶ τοὺς μὲν γήθησεν ἰδὼν κρείων ̓Αγαμέμνων,
	καί σφεας φωνήσας ἔπεα πτερόεντα προσηύδα:
	Αἴαντ' ̓Αργείων ἡγήτορε χαλκοχιτώνων,
	σφῶϊ μέν: οὐ γὰρ ἔοικ' ὀτρυνέμεν: οὔ τι κελεύω:
	αὐτὼ γὰρ μάλα λαὸν ἀνώγετον ἶφι μάχεσθαι.
	αἲ γὰρ Ζεῦ τε πάτερ καὶ ̓Αθηναίη καὶ ̓́Απολλον
	τοῖος πᾶσιν θυμὸς ἐνὶ στήθεσσι γένοιτο:
	τώ κε τάχ' ἠμύσειε πόλις Πριάμοιο ἄνακτος
	χερσὶν ὑφ' ἡμετέρῃσιν ἁλοῦσά τε περθομένη τε.
	ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους:
	ἔνθ' ὅ γε Νέστορ' ἔτετμε λιγὺν Πυλίων ἀγορητὴν
	οὓς ἑτάρους στέλλοντα καὶ ὀτρύνοντα μάχεσθαι
	ἀμφὶ μέγαν Πελάγοντα ̓Αλάστορά τε Χρομίον τε
	Αἵμονά τε κρείοντα Βίαντά τε ποιμένα λαῶν:
	ἱππῆας μὲν πρῶτα σὺν ἵπποισιν καὶ ὄχεσφι,
	πεζοὺς δ' ἐξόπιθε στῆσεν πολέας τε καὶ ἐσθλοὺς
	ἕρκος ἔμεν πολέμοιο: κακοὺς δ' ἐς μέσσον ἔλασσεν,
	ὄφρα καὶ οὐκ ἐθέλων τις ἀναγκαίῃ πολεμίζοι.
	ἱππεῦσιν μὲν πρῶτ' ἐπετέλλετο: τοὺς γὰρ ἀνώγει
	σφοὺς ἵππους ἐχέμεν μηδὲ κλονέεσθαι ὁμίλῳ:
	μηδέ τις ἱπποσύνῃ τε καὶ ἠνορέηφι πεποιθὼς
	οἶος πρόσθ' ἄλλων μεμάτω Τρώεσσι μάχεσθαι,
	μηδ' ἀναχωρείτω: ἀλαπαδνότεροι γὰρ ἔσεσθε.
	ὃς δέ κ' ἀνὴρ ἀπὸ ὧν ὀχέων ἕτερ' ἅρμαθ' ἵκηται
	ἔγχει ὀρεξάσθω, ἐπεὶ ἦ πολὺ φέρτερον οὕτω.
	ὧδε καὶ οἱ πρότεροι πόλεας καὶ τείχε' ἐπόρθεον
	τόνδε νόον καὶ θυμὸν ἐνὶ στήθεσσιν ἔχοντες.
	ὣς ὃ γέρων ὄτρυνε πάλαι πολέμων ἐὺ̈ εἰδώς:
	καὶ τὸν μὲν γήθησεν ἰδὼν κρείων ̓Αγαμέμνων,
	καί μιν φωνήσας ἔπεα πτερόεντα προσηύδα:
	ὦ γέρον εἴθ' ὡς θυμὸς ἐνὶ στήθεσσι φίλοισιν
	ὥς τοι γούναθ' ἕποιτο, βίη δέ τοι ἔμπεδος εἴη:
	ἀλλά σε γῆρας τείρει ὁμοίϊον: ὡς ὄφελέν τις
	ἀνδρῶν ἄλλος ἔχειν, σὺ δὲ κουροτέροισι μετεῖναι.
	τὸν δ' ἠμείβετ' ἔπειτα Γερήνιος ἱππότα Νέστωρ:
	̓Ατρεί̈δη μάλα μέν τοι ἐγὼν ἐθέλοιμι καὶ αὐτὸς
	ὣς ἔμεν ὡς ὅτε δῖον ̓Ερευθαλίωνα κατέκταν.
	ἀλλ' οὔ πως ἅμα πάντα θεοὶ δόσαν ἀνθρώποισιν:
	εἰ τότε κοῦρος ἔα νῦν αὖτέ με γῆρας ὀπάζει.
	ἀλλὰ καὶ ὧς ἱππεῦσι μετέσσομαι ἠδὲ κελεύσω
	βουλῇ καὶ μύθοισι: τὸ γὰρ γέρας ἐστὶ γερόντων.
	αἰχμὰς δ' αἰχμάσσουσι νεώτεροι, οἵ περ ἐμεῖο
	ὁπλότεροι γεγάασι πεποίθασίν τε βίηφιν.
	ὣς ἔφατ', ̓Ατρεί̈δης δὲ παρῴχετο γηθόσυνος κῆρ.
	εὗρ' υἱὸν Πετεῶο Μενεσθῆα πλήξιππον
	ἑσταότ': ἀμφὶ δ' ̓Αθηναῖοι μήστωρες ἀϋτῆς:
	αὐτὰρ ὃ πλησίον ἑστήκει πολύμητις ̓Οδυσσεύς,
	πὰρ δὲ Κεφαλλήνων ἀμφὶ στίχες οὐκ ἀλαπαδναὶ
	ἕστασαν: οὐ γάρ πώ σφιν ἀκούετο λαὸς ἀϋτῆς,
	ἀλλὰ νέον συνορινόμεναι κίνυντο φάλαγγες
	Τρώων ἱπποδάμων καὶ ̓Αχαιῶν: οἳ δὲ μένοντες
	ἕστασαν ὁππότε πύργος ̓Αχαιῶν ἄλλος ἐπελθὼν
	Τρώων ὁρμήσειε καὶ ἄρξειαν πολέμοιο.
	τοὺς δὲ ἰδὼν νείκεσσεν ἄναξ ἀνδρῶν ̓Αγαμέμνων,
	καί σφεας φωνήσας ἔπεα πτερόεντα προσηύδα:
	ὦ υἱὲ Πετεῶο διοτρεφέος βασιλῆος,
	καὶ σὺ κακοῖσι δόλοισι κεκασμένε κερδαλεόφρον
	τίπτε καταπτώσσοντες ἀφέστατε, μίμνετε δ' ἄλλους;
	σφῶϊν μέν τ' ἐπέοικε μετὰ πρώτοισιν ἐόντας
	ἑστάμεν ἠδὲ μάχης καυστείρης ἀντιβολῆσαι:
	πρώτω γὰρ καὶ δαιτὸς ἀκουάζεσθον ἐμεῖο,
	ὁππότε δαῖτα γέρουσιν ἐφοπλίζωμεν ̓Αχαιοί.
	ἔνθα φίλ' ὀπταλέα κρέα ἔδμεναι ἠδὲ κύπελλα
	οἴνου πινέμεναι μελιηδέος ὄφρ' ἐθέλητον:
	νῦν δὲ φίλως χ' ὁρόῳτε καὶ εἰ δέκα πύργοι ̓Αχαιῶν
	ὑμείων προπάροιθε μαχοίατο νηλέϊ χαλκῷ.
	τὸν δ' ἄρ' ὑπόδρα ἰδὼν προσέφη πολύμητις ̓Οδυσσεύς:
	̓Ατρεί̈δη ποῖόν σε ἔπος φύγεν ἕρκος ὀδόντων;
	πῶς δὴ φῂς πολέμοιο μεθιέμεν ὁππότ' ̓Αχαιοὶ
	Τρωσὶν ἐφ' ἱπποδάμοισιν ἐγείρομεν ὀξὺν ̓́Αρηα;
	ὄψεαι αἴ κ' ἐθέλῃσθα καὶ αἴ κέν τοι τὰ μεμήλῃ
	Τηλεμάχοιο φίλον πατέρα προμάχοισι μιγέντα
	Τρώων ἱπποδάμων: σὺ δὲ ταῦτ' ἀνεμώλια βάζεις.
	τὸν δ' ἐπιμειδήσας προσέφη κρείων ̓Αγαμέμνων
	ὡς γνῶ χωομένοιο: πάλιν δ' ὅ γε λάζετο μῦθον:
	διογενὲς Λαερτιάδη πολυμήχαν' ̓Οδυσσεῦ
	οὔτέ σε νεικείω περιώσιον οὔτε κελεύω:
	οἶδα γὰρ ὥς τοι θυμὸς ἐνὶ στήθεσσι φίλοισιν
	ἤπια δήνεα οἶδε: τὰ γὰρ φρονέεις ἅ τ' ἐγώ περ.
	ἀλλ' ἴθι ταῦτα δ' ὄπισθεν ἀρεσσόμεθ' εἴ τι κακὸν νῦν
	εἴρηται, τὰ δὲ πάντα θεοὶ μεταμώνια θεῖεν.
	ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους.
	εὗρε δὲ Τυδέος υἱὸν ὑπέρθυμον Διομήδεα
	ἑσταότ' ἔν θ' ἵπποισι καὶ ἅρμασι κολλητοῖσι:
	πὰρ δέ οἱ ἑστήκει Σθένελος Καπανήϊος υἱός.
	καὶ τὸν μὲν νείκεσσεν ἰδὼν κρείων ̓Αγαμέμνων,
	καί μιν φωνήσας ἔπεα πτερόεντα προσηύδα:
	ὤ μοι Τυδέος υἱὲ δαί̈φρονος ἱπποδάμοιο
	τί πτώσσεις, τί δ' ὀπιπεύεις πολέμοιο γεφύρας;
	οὐ μὲν Τυδέϊ γ' ὧδε φίλον πτωσκαζέμεν ἦεν,
	ἀλλὰ πολὺ πρὸ φίλων ἑτάρων δηί̈οισι μάχεσθαι,
	ὡς φάσαν οἵ μιν ἴδοντο πονεύμενον: οὐ γὰρ ἔγωγε
	ἤντης' οὐδὲ ἴδον: περὶ δ' ἄλλων φασὶ γενέσθαι.
	ἤτοι μὲν γὰρ ἄτερ πολέμου εἰσῆλθε Μυκήνας
	ξεῖνος ἅμ' ἀντιθέῳ Πολυνείκεϊ λαὸν ἀγείρων:
	οἳ δὲ τότ' ἐστρατόωνθ' ἱερὰ πρὸς τείχεα Θήβης,
	καί ῥα μάλα λίσσοντο δόμεν κλειτοὺς ἐπικούρους:
	οἳ δ' ἔθελον δόμεναι καὶ ἐπῄνεον ὡς ἐκέλευον:
	ἀλλὰ Ζεὺς ἔτρεψε παραίσια σήματα φαίνων.
	οἳ δ' ἐπεὶ οὖν ᾤχοντο ἰδὲ πρὸ ὁδοῦ ἐγένοντο,
	̓Ασωπὸν δ' ἵκοντο βαθύσχοινον λεχεποίην,
	ἔνθ' αὖτ' ἀγγελίην ἐπὶ Τυδῆ στεῖλαν ̓Αχαιοί.
	αὐτὰρ ὃ βῆ, πολέας δὲ κιχήσατο Καδμεί̈ωνας
	δαινυμένους κατὰ δῶμα βίης ̓Ετεοκληείης.
	ἔνθ' οὐδὲ ξεῖνός περ ἐὼν ἱππηλάτα Τυδεὺς
	τάρβει, μοῦνος ἐὼν πολέσιν μετὰ Καδμείοισιν,
	ἀλλ' ὅ γ' ἀεθλεύειν προκαλίζετο, πάντα δ' ἐνίκα
	ῥηϊδίως: τοίη οἱ ἐπίρροθος ἦεν ̓Αθήνη.
	οἳ δὲ χολωσάμενοι Καδμεῖοι κέντορες ἵππων
	ἂψ ἄρ' ἀνερχομένῳ πυκινὸν λόχον εἷσαν ἄγοντες
	κούρους πεντήκοντα: δύω δ' ἡγήτορες ἦσαν,
	Μαίων Αἱμονίδης ἐπιείκελος ἀθανάτοισιν,
	υἱός τ' Αὐτοφόνοιο μενεπτόλεμος Πολυφόντης.
	Τυδεὺς μὲν καὶ τοῖσιν ἀεικέα πότμον ἐφῆκε:
	πάντας ἔπεφν', ἕνα δ' οἶον ἵει οἶκον δὲ νέεσθαι:
	Μαίον' ἄρα προέηκε θεῶν τεράεσσι πιθήσας.
	τοῖος ἔην Τυδεὺς Αἰτώλιος: ἀλλὰ τὸν υἱὸν
	γείνατο εἷο χέρεια μάχῃ, ἀγορῇ δέ τ' ἀμείνω.
	ὣς φάτο, τὸν δ' οὔ τι προσέφη κρατερὸς Διομήδης
	αἰδεσθεὶς βασιλῆος ἐνιπὴν αἰδοίοιο:
	τὸν δ' υἱὸς Καπανῆος ἀμείψατο κυδαλίμοιο:
	̓Ατρεί̈δη μὴ ψεύδε' ἐπιστάμενος σάφα εἰπεῖν:
	ἡμεῖς τοι πατέρων μέγ' ἀμείνονες εὐχόμεθ' εἶναι:
	ἡμεῖς καὶ Θήβης ἕδος εἵλομεν ἑπταπύλοιο
	παυρότερον λαὸν ἀγαγόνθ' ὑπὸ τεῖχος ἄρειον,
	πειθόμενοι τεράεσσι θεῶν καὶ Ζηνὸς ἀρωγῇ:
	κεῖνοι δὲ σφετέρῃσιν ἀτασθαλίῃσιν ὄλοντο:
	τὼ μή μοι πατέρας ποθ' ὁμοίῃ ἔνθεο τιμῇ.
	τὸν δ' ἄρ' ὑπόδρα ἰδὼν προσέφη κρατερὸς Διομήδης:
	τέττα, σιωπῇ ἧσο, ἐμῷ δ' ἐπιπείθεο μύθῳ:
	οὐ γὰρ ἐγὼ νεμεσῶ ̓Αγαμέμνονι ποιμένι λαῶν
	ὀτρύνοντι μάχεσθαι ἐϋκνήμιδας ̓Αχαιούς:
	τούτῳ μὲν γὰρ κῦδος ἅμ' ἕψεται εἴ κεν ̓Αχαιοὶ
	Τρῶας δῃώσωσιν ἕλωσί τε ̓́Ιλιον ἱρήν,
	τούτῳ δ' αὖ μέγα πένθος ̓Αχαιῶν δῃωθέντων.
	ἀλλ' ἄγε δὴ καὶ νῶϊ μεδώμεθα θούριδος ἀλκῆς.
	ἦ ῥα καὶ ἐξ ὀχέων σὺν τεύχεσιν ἆλτο χαμᾶζε:
	δεινὸν δ' ἔβραχε χαλκὸς ἐπὶ στήθεσσιν ἄνακτος
	ὀρνυμένου: ὑπό κεν ταλασίφρονά περ δέος εἷλεν.
	ὡς δ' ὅτ' ἐν αἰγιαλῷ πολυηχέϊ κῦμα θαλάσσης
	ὄρνυτ' ἐπασσύτερον Ζεφύρου ὕπο κινήσαντος:
	πόντῳ μέν τε πρῶτα κορύσσεται, αὐτὰρ ἔπειτα
	χέρσῳ ῥηγνύμενον μεγάλα βρέμει, ἀμφὶ δέ τ' ἄκρας
	κυρτὸν ἐὸν κορυφοῦται, ἀποπτύει δ' ἁλὸς ἄχνην:
	ὣς τότ' ἐπασσύτεραι Δαναῶν κίνυντο φάλαγγες
	νωλεμέως πόλεμον δέ: κέλευε δὲ οἷσιν ἕκαστος
	ἡγεμόνων: οἳ δ' ἄλλοι ἀκὴν ἴσαν, οὐδέ κε φαίης
	τόσσον λαὸν ἕπεσθαι ἔχοντ' ἐν στήθεσιν αὐδήν,
	σιγῇ δειδιότες σημάντορας: ἀμφὶ δὲ πᾶσι
	τεύχεα ποικίλ' ἔλαμπε, τὰ εἱμένοι ἐστιχόωντο.
	Τρῶες δ', ὥς τ' ὄϊες πολυπάμονος ἀνδρὸς ἐν αὐλῇ
	μυρίαι ἑστήκασιν ἀμελγόμεναι γάλα λευκὸν
	ἀζηχὲς μεμακυῖαι ἀκούουσαι ὄπα ἀρνῶν,
	ὣς Τρώων ἀλαλητὸς ἀνὰ στρατὸν εὐρὺν ὀρώρει:
	οὐ γὰρ πάντων ἦεν ὁμὸς θρόος οὐδ' ἴα γῆρυς,
	ἀλλὰ γλῶσσα μέμικτο, πολύκλητοι δ' ἔσαν ἄνδρες.
	ὄρσε δὲ τοὺς μὲν ̓́Αρης, τοὺς δὲ γλαυκῶπις ̓Αθήνη
	Δεῖμός τ' ἠδὲ Φόβος καὶ ̓́Ερις ἄμοτον μεμαυῖα,
	̓́Αρεος ἀνδροφόνοιο κασιγνήτη ἑτάρη τε,
	ἥ τ' ὀλίγη μὲν πρῶτα κορύσσεται, αὐτὰρ ἔπειτα
	οὐρανῷ ἐστήριξε κάρη καὶ ἐπὶ χθονὶ βαίνει:
	ἥ σφιν καὶ τότε νεῖκος ὁμοίϊον ἔμβαλε μέσσῳ
	ἐρχομένη καθ' ὅμιλον ὀφέλλουσα στόνον ἀνδρῶν.
	οἳ δ' ὅτε δή ῥ' ἐς χῶρον ἕνα ξυνιόντες ἵκοντο,
	σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν
	χαλκεοθωρήκων: ἀτὰρ ἀσπίδες ὀμφαλόεσσαι
	ἔπληντ' ἀλλήλῃσι, πολὺς δ' ὀρυμαγδὸς ὀρώρει.
	ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν
	ὀλλύντων τε καὶ ὀλλυμένων, ῥέε δ' αἵματι γαῖα.
	ὡς δ' ὅτε χείμαρροι ποταμοὶ κατ' ὄρεσφι ῥέοντες
	ἐς μισγάγκειαν συμβάλλετον ὄβριμον ὕδωρ
	κρουνῶν ἐκ μεγάλων κοίλης ἔντοσθε χαράδρης,
	τῶν δέ τε τηλόσε δοῦπον ἐν οὔρεσιν ἔκλυε ποιμήν:
	ὣς τῶν μισγομένων γένετο ἰαχή τε πόνος τε.
	πρῶτος δ' ̓Αντίλοχος Τρώων ἕλεν ἄνδρα κορυστὴν
	ἐσθλὸν ἐνὶ προμάχοισι Θαλυσιάδην ̓Εχέπωλον:
	τόν ῥ' ἔβαλε πρῶτος κόρυθος φάλον ἱπποδασείης,
	ἐν δὲ μετώπῳ πῆξε, πέρησε δ' ἄρ' ὀστέον εἴσω
	αἰχμὴ χαλκείη: τὸν δὲ σκότος ὄσσε κάλυψεν,
	ἤριπε δ' ὡς ὅτε πύργος ἐνὶ κρατερῇ ὑσμίνῃ.
	τὸν δὲ πεσόντα ποδῶν ἔλαβε κρείων ̓Ελεφήνωρ
	Χαλκωδοντιάδης μεγαθύμων ἀρχὸς ̓Αβάντων,
	ἕλκε δ' ὑπ' ἐκ βελέων, λελιημένος ὄφρα τάχιστα
	τεύχεα συλήσειε: μίνυνθα δέ οἱ γένεθ' ὁρμή.
	νεκρὸν γὰρ ἐρύοντα ἰδὼν μεγάθυμος ̓Αγήνωρ
	πλευρά, τά οἱ κύψαντι παρ' ἀσπίδος ἐξεφαάνθη,
	οὔτησε ξυστῷ χαλκήρεϊ, λῦσε δὲ γυῖα.
	ὣς τὸν μὲν λίπε θυμός, ἐπ' αὐτῷ δ' ἔργον ἐτύχθη
	ἀργαλέον Τρώων καὶ ̓Αχαιῶν: οἳ δὲ λύκοι ὣς
	ἀλλήλοις ἐπόρουσαν, ἀνὴρ δ' ἄνδρ' ἐδνοπάλιζεν.
	ἔνθ' ἔβαλ' ̓Ανθεμίωνος υἱὸν Τελαμώνιος Αἴας
	ἠί̈θεον θαλερὸν Σιμοείσιον, ὅν ποτε μήτηρ
	̓́Ιδηθεν κατιοῦσα παρ' ὄχθῃσιν Σιμόεντος
	γείνατ', ἐπεί ῥα τοκεῦσιν ἅμ' ἕσπετο μῆλα ἰδέσθαι:
	τοὔνεκά μιν κάλεον Σιμοείσιον: οὐδὲ τοκεῦσι
	θρέπτρα φίλοις ἀπέδωκε, μινυνθάδιος δέ οἱ αἰὼν
	ἔπλεθ' ὑπ' Αἴαντος μεγαθύμου δουρὶ δαμέντι.
	πρῶτον γάρ μιν ἰόντα βάλε στῆθος παρὰ μαζὸν
	δεξιόν: ἀντικρὺ δὲ δι' ὤμου χάλκεον ἔγχος
	ἦλθεν: ὃ δ' ἐν κονίῃσι χαμαὶ πέσεν αἴγειρος ὣς
	ἥ ῥά τ' ἐν εἱαμενῇ ἕλεος μεγάλοιο πεφύκει
	λείη, ἀτάρ τέ οἱ ὄζοι ἐπ' ἀκροτάτῃ πεφύασι:
	τὴν μέν θ' ἁρματοπηγὸς ἀνὴρ αἴθωνι σιδήρῳ
	ἐξέταμ', ὄφρα ἴτυν κάμψῃ περικαλλέϊ δίφρῳ:
	ἣ μέν τ' ἀζομένη κεῖται ποταμοῖο παρ' ὄχθας.
	τοῖον ἄρ' ̓Ανθεμίδην Σιμοείσιον ἐξενάριξεν
	Αἴας διογενής: τοῦ δ' ̓́Αντιφος αἰολοθώρηξ
	Πριαμίδης καθ' ὅμιλον ἀκόντισεν ὀξέϊ δουρί.
	τοῦ μὲν ἅμαρθ', ὃ δὲ Λεῦκον ̓Οδυσσέος ἐσθλὸν ἑταῖρον
	βεβλήκει βουβῶνα, νέκυν ἑτέρως' ἐρύοντα:
	ἤριπε δ' ἀμφ' αὐτῷ, νεκρὸς δέ οἱ ἔκπεσε χειρός.
	τοῦ δ' ̓Οδυσεὺς μάλα θυμὸν ἀποκταμένοιο χολώθη,
	βῆ δὲ διὰ προμάχων κεκορυθμένος αἴθοπι χαλκῷ,
	στῆ δὲ μάλ' ἐγγὺς ἰὼν καὶ ἀκόντισε δουρὶ φαεινῷ
	ἀμφὶ ἓ παπτήνας: ὑπὸ δὲ Τρῶες κεκάδοντο
	ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,
	ἀλλ' υἱὸν Πριάμοιο νόθον βάλε Δημοκόωντα
	ὅς οἱ ̓Αβυδόθεν ἦλθε παρ' ἵππων ὠκειάων.
	τόν ῥ' ̓Οδυσεὺς ἑτάροιο χολωσάμενος βάλε δουρὶ
	κόρσην: ἣ δ' ἑτέροιο διὰ κροτάφοιο πέρησεν
	αἰχμὴ χαλκείη: τὸν δὲ σκότος ὄσσε κάλυψε,
	δούπησεν δὲ πεσών, ἀράβησε δὲ τεύχε' ἐπ' αὐτῷ.
	χώρησαν δ' ὑπό τε πρόμαχοι καὶ φαίδιμος ̔́Εκτωρ:
	̓Αργεῖοι δὲ μέγα ἴαχον, ἐρύσαντο δὲ νεκρούς,
	ἴθυσαν δὲ πολὺ προτέρω: νεμέσησε δ' ̓Απόλλων
	Περγάμου ἐκκατιδών, Τρώεσσι δὲ κέκλετ' ἀύ̈σας:
	ὄρνυσθ' ἱππόδαμοι Τρῶες μηδ' εἴκετε χάρμης
	̓Αργείοις, ἐπεὶ οὔ σφι λίθος χρὼς οὐδὲ σίδηρος
	χαλκὸν ἀνασχέσθαι ταμεσίχροα βαλλομένοισιν:
	οὐ μὰν οὐδ' ̓Αχιλεὺς Θέτιδος πάϊς ἠϋκόμοιο
	μάρναται, ἀλλ' ἐπὶ νηυσὶ χόλον θυμαλγέα πέσσει.
	ὣς φάτ' ἀπὸ πτόλιος δεινὸς θεός: αὐτὰρ ̓Αχαιοὺς
	ὦρσε Διὸς θυγάτηρ κυδίστη Τριτογένεια
	ἐρχομένη καθ' ὅμιλον, ὅθι μεθιέντας ἴδοιτο.
	ἔνθ' ̓Αμαρυγκείδην Διώρεα μοῖρα πέδησε:
	χερμαδίῳ γὰρ βλῆτο παρὰ σφυρὸν ὀκριόεντι
	κνήμην δεξιτερήν: βάλε δὲ Θρῃκῶν ἀγὸς ἀνδρῶν
	Πείρως ̓Ιμβρασίδης ὃς ἄρ' Αἰνόθεν εἰληλούθει.
	ἀμφοτέρω δὲ τένοντε καὶ ὀστέα λᾶας ἀναιδὴς
	ἄχρις ἀπηλοίησεν: ὃ δ' ὕπτιος ἐν κονίῃσι
	κάππεσεν ἄμφω χεῖρε φίλοις ἑτάροισι πετάσσας
	θυμὸν ἀποπνείων: ὃ δ' ἐπέδραμεν ὅς ῥ' ἔβαλέν περ
	Πείροος, οὖτα δὲ δουρὶ παρ' ὀμφαλόν: ἐκ δ' ἄρα πᾶσαι
	χύντο χαμαὶ χολάδες, τὸν δὲ σκότος ὄσσε κάλυψε.
	τὸν δὲ Θόας Αἰτωλὸς ἀπεσσύμενον βάλε δουρὶ
	στέρνον ὑπὲρ μαζοῖο, πάγη δ' ἐν πνεύμονι χαλκός:
	ἀγχίμολον δέ οἱ ἦλθε Θόας, ἐκ δ' ὄβριμον ἔγχος
	ἐσπάσατο στέρνοιο, ἐρύσσατο δὲ ξίφος ὀξύ,
	τῷ ὅ γε γαστέρα τύψε μέσην, ἐκ δ' αἴνυτο θυμόν.
	τεύχεα δ' οὐκ ἀπέδυσε: περίστησαν γὰρ ἑταῖροι
	Θρήϊκες ἀκρόκομοι δολίχ' ἔγχεα χερσὶν ἔχοντες,
	οἵ ἑ μέγαν περ ἐόντα καὶ ἴφθιμον καὶ ἀγαυὸν
	ὦσαν ἀπὸ σφείων: ὃ δὲ χασσάμενος πελεμίχθη.
	ὣς τώ γ' ἐν κονίῃσι παρ' ἀλλήλοισι τετάσθην,
	ἤτοι ὃ μὲν Θρῃκῶν, ὃ δ' ̓Επειῶν χαλκοχιτώνων
	ἡγεμόνες: πολλοὶ δὲ περὶ κτείνοντο καὶ ἄλλοι.
	ἔνθά κεν οὐκέτι ἔργον ἀνὴρ ὀνόσαιτο μετελθών,
	ὅς τις ἔτ' ἄβλητος καὶ ἀνούτατος ὀξέϊ χαλκῷ
	δινεύοι κατὰ μέσσον, ἄγοι δέ ἑ Παλλὰς ̓Αθήνη
	χειρὸς ἑλοῦς', αὐτὰρ βελέων ἀπερύκοι ἐρωήν:
	πολλοὶ γὰρ Τρώων καὶ ̓Αχαιῶν ἤματι κείνῳ
	πρηνέες ἐν κονίῃσι παρ' ἀλλήλοισι τέταντο.
