	ἄλλοι μέν ῥα θεοί τε καὶ ἀνέρες ἱπποκορυσταὶ
	εὗδον παννύχιοι, Δία δ' οὐκ ἔχε νήδυμος ὕπνος,
	ἀλλ' ὅ γε μερμήριζε κατὰ φρένα ὡς ̓Αχιλῆα
	τιμήσῃ, ὀλέσῃ δὲ πολέας ἐπὶ νηυσὶν ̓Αχαιῶν.
	ἥδε δέ οἱ κατὰ θυμὸν ἀρίστη φαίνετο βουλή,
	πέμψαι ἐπ' ̓Ατρεί̈δῃ ̓Αγαμέμνονι οὖλον ὄνειρον:
	καί μιν φωνήσας ἔπεα πτερόεντα προσηύδα:
	βάσκ' ἴθι οὖλε ὄνειρε θοὰς ἐπὶ νῆας ̓Αχαιῶν:
	ἐλθὼν ἐς κλισίην ̓Αγαμέμνονος ̓Ατρεί̈δαο
	πάντα μάλ' ἀτρεκέως ἀγορευέμεν ὡς ἐπιτέλλω:
	θωρῆξαί ἑ κέλευε κάρη κομόωντας ̓Αχαιοὺς
	πανσυδίῃ: νῦν γάρ κεν ἕλοι πόλιν εὐρυάγυιαν
	Τρώων: οὐ γὰρ ἔτ' ἀμφὶς ̓Ολύμπια δώματ' ἔχοντες
	ἀθάνατοι φράζονται: ἐπέγναμψεν γὰρ ἅπαντας
	̔́Ηρη λισσομένη, Τρώεσσι δὲ κήδε' ἐφῆπται.
	ὣς φάτο, βῆ δ' ἄρ' ὄνειρος ἐπεὶ τὸν μῦθον ἄκουσε:
	καρπαλίμως δ' ἵκανε θοὰς ἐπὶ νῆας ̓Αχαιῶν,
	βῆ δ' ἄρ' ἐπ' ̓Ατρεί̈δην ̓Αγαμέμνονα: τὸν δὲ κίχανεν
	εὕδοντ' ἐν κλισίῃ, περὶ δ' ἀμβρόσιος κέχυθ' ὕπνος.
	στῆ δ' ἄρ' ὑπὲρ κεφαλῆς Νηληί̈ῳ υἷι ἐοικώς
	Νέστορι, τόν ῥα μάλιστα γερόντων τῖ' ̓Αγαμέμνων:
	τῷ μιν ἐεισάμενος προσεφώνεε θεῖος ὄνειρος:
	εὕδεις ̓Ατρέος υἱὲ δαί̈φρονος ἱπποδάμοιο:
	οὐ χρὴ παννύχιον εὕδειν βουληφόρον ἄνδρα
	ᾧ λαοί τ' ἐπιτετράφαται καὶ τόσσα μέμηλε:
	νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,
	ὃς σεῦ ἄνευθεν ἐὼν μέγα κήδεται ἠδ' ἐλεαίρει.
	θωρῆξαί σε κέλευσε κάρη κομόωντας ̓Αχαιοὺς
	πανσυδίῃ: νῦν γάρ κεν ἕλοις πόλιν εὐρυάγυιαν
	Τρώων: οὐ γὰρ ἔτ' ἀμφὶς ̓Ολύμπια δώματ' ἔχοντες
	ἀθάνατοι φράζονται: ἐπέγναμψεν γὰρ ἅπαντας
	̔́Ηρη λισσομένη, Τρώεσσι δὲ κήδε' ἐφῆπται
	ἐκ Διός: ἀλλὰ σὺ σῇσιν ἔχε φρεσί, μηδέ σε λήθη
	αἱρείτω εὖτ' ἄν σε μελίφρων ὕπνος ἀνήῃ.
	ὣς ἄρα φωνήσας ἀπεβήσετο, τὸν δὲ λίπ' αὐτοῦ
	τὰ φρονέοντ' ἀνὰ θυμὸν ἅ ῥ' οὐ τελέεσθαι ἔμελλον:
	φῆ γὰρ ὅ γ' αἱρήσειν Πριάμου πόλιν ἤματι κείνῳ
	νήπιος, οὐδὲ τὰ ᾔδη ἅ ῥα Ζεὺς μήδετο ἔργα:
	θήσειν γὰρ ἔτ' ἔμελλεν ἐπ' ἄλγεά τε στοναχάς τε
	Τρωσί τε καὶ Δαναοῖσι διὰ κρατερὰς ὑσμίνας.
	ἔγρετο δ' ἐξ ὕπνου, θείη δέ μιν ἀμφέχυτ' ὀμφή:
	ἕζετο δ' ὀρθωθείς, μαλακὸν δ' ἔνδυνε χιτῶνα
	καλὸν νηγάτεον, περὶ δὲ μέγα βάλλετο φᾶρος:
	ποσσὶ δ' ὑπὸ λιπαροῖσιν ἐδήσατο καλὰ πέδιλα,
	ἀμφὶ δ' ἄρ' ὤμοισιν βάλετο ξίφος ἀργυρόηλον:
	εἵλετο δὲ σκῆπτρον πατρώϊον ἄφθιτον αἰεὶ
	σὺν τῷ ἔβη κατὰ νῆας ̓Αχαιῶν χαλκοχιτώνων:
	ἠὼς μέν ῥα θεὰ προσεβήσετο μακρὸν ̓́Ολυμπον
	Ζηνὶ φόως ἐρέουσα καὶ ἄλλοις ἀθανάτοισιν:
	αὐτὰρ ὃ κηρύκεσσι λιγυφθόγγοισι κέλευσε
	κηρύσσειν ἀγορὴν δὲ κάρη κομόωντας ̓Αχαιούς:
	οἳ μὲν ἐκήρυσσον, τοὶ δ' ἠγείροντο μάλ' ὦκα:
	βουλὴν δὲ πρῶτον μεγαθύμων ἷζε γερόντων
	Νεστορέῃ παρὰ νηὶ̈ Πυλοιγενέος βασιλῆος:
	τοὺς ὅ γε συγκαλέσας πυκινὴν ἀρτύνετο βουλήν:
	κλῦτε φίλοι: θεῖός μοι ἐνύπνιον ἦλθεν ὄνειρος
	ἀμβροσίην διὰ νύκτα: μάλιστα δὲ Νέστορι δίῳ
	εἶδός τε μέγεθός τε φυήν τ' ἄγχιστα ἐῴκει:
	στῆ δ' ἄρ' ὑπὲρ κεφαλῆς καί με πρὸς μῦθον ἔειπεν:
	εὕδεις ̓Ατρέος υἱὲ δαί̈φρονος ἱπποδάμοιο:
	οὐ χρὴ παννύχιον εὕδειν βουληφόρον ἄνδρα,
	ᾧ λαοί τ' ἐπιτετράφαται καὶ τόσσα μέμηλε:
	νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,
	ὃς σεῦ ἄνευθεν ἐὼν μέγα κήδεται ἠδ' ἐλεαίρει:
	θωρῆξαί σε κέλευσε κάρη κομόωντας ̓Αχαιοὺς
	πανσυδίῃ: νῦν γάρ κεν ἕλοις πόλιν εὐρυάγυιαν
	Τρώων: οὐ γὰρ ἔτ' ἀμφὶς ̓Ολύμπια δώματ' ἔχοντες
	ἀθάνατοι φράζονται: ἐπέγναμψεν γὰρ ἅπαντας
	̔́Ηρη λισσομένη, Τρώεσσι δὲ κήδε' ἐφῆπται
	ἐκ Διός: ἀλλὰ σὺ σῇσιν ἔχε φρεσίν: ὣς ὃ μὲν εἰπὼν
	ᾤχετ' ἀποπτάμενος, ἐμὲ δὲ γλυκὺς ὕπνος ἀνῆκεν.
	ἀλλ' ἄγετ' αἴ κέν πως θωρήξομεν υἷας ̓Αχαιῶν:
	πρῶτα δ' ἐγὼν ἔπεσιν πειρήσομαι, ἣ θέμις ἐστί,
	καὶ φεύγειν σὺν νηυσὶ πολυκλήϊσι κελεύσω:
	ὑμεῖς δ' ἄλλοθεν ἄλλος ἐρητύειν ἐπέεσσιν.
	ἤτοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη
	Νέστωρ, ὅς ῥα Πύλοιο ἄναξ ἦν ἠμαθόεντος,
	ὅ σφιν ἐὺ φρονέων ἀγορήσατο καὶ μετέειπεν:
	ὦ φίλοι ̓Αργείων ἡγήτορες ἠδὲ μέδοντες
	εἰ μέν τις τὸν ὄνειρον ̓Αχαιῶν ἄλλος ἔνισπε
	ψεῦδός κεν φαῖμεν καὶ νοσφιζοίμεθα μᾶλλον:
	νῦν δ' ἴδεν ὃς μέγ' ἄριστος ̓Αχαιῶν εὔχεται εἶναι:
	ἀλλ' ἄγετ' αἴ κέν πως θωρήξομεν υἷας ̓Αχαιῶν.
	ὣς ἄρα φωνήσας βουλῆς ἐξῆρχε νέεσθαι,
	οἳ δ' ἐπανέστησαν πείθοντό τε ποιμένι λαῶν
	σκηπτοῦχοι βασιλῆες: ἐπεσσεύοντο δὲ λαοί.
	ἠύ̈τε ἔθνεα εἶσι μελισσάων ἁδινάων
	πέτρης ἐκ γλαφυρῆς αἰεὶ νέον ἐρχομενάων,
	βοτρυδὸν δὲ πέτονται ἐπ' ἄνθεσιν εἰαρινοῖσιν:
	αἳ μέν τ' ἔνθα ἅλις πεποτήαται, αἳ δέ τε ἔνθα:
	ὣς τῶν ἔθνεα πολλὰ νεῶν ἄπο καὶ κλισιάων
	ἠϊόνος προπάροιθε βαθείης ἐστιχόωντο
	ἰλαδὸν εἰς ἀγορήν: μετὰ δέ σφισιν ὄσσα δεδήει
	ὀτρύνους' ἰέναι Διὸς ἄγγελος: οἳ δ' ἀγέροντο.
	τετρήχει δ' ἀγορή, ὑπὸ δὲ στεναχίζετο γαῖα
	λαῶν ἱζόντων, ὅμαδος δ' ἦν: ἐννέα δέ σφεας
	κήρυκες βοόωντες ἐρήτυον, εἴ ποτ' ἀϋτῆς
	σχοίατ', ἀκούσειαν δὲ διοτρεφέων βασιλήων.
	σπουδῇ δ' ἕζετο λαός, ἐρήτυθεν δὲ καθ' ἕδρας
	παυσάμενοι κλαγγῆς: ἀνὰ δὲ κρείων ̓Αγαμέμνων
	ἔστη σκῆπτρον ἔχων τὸ μὲν ̔́Ηφαιστος κάμε τεύχων.
	̔́Ηφαιστος μὲν δῶκε Διὶ Κρονίωνι ἄνακτι,
	αὐτὰρ ἄρα Ζεὺς δῶκε διακτόρῳ ἀργεϊφόντῃ:
	̔Ερμείας δὲ ἄναξ δῶκεν Πέλοπι πληξίππῳ,
	αὐτὰρ ὃ αὖτε Πέλοψ δῶκ' ̓Ατρέϊ ποιμένι λαῶν,
	̓Ατρεὺς δὲ θνῄσκων ἔλιπεν πολύαρνι Θυέστῃ,
	αὐτὰρ ὃ αὖτε Θυέστ' ̓Αγαμέμνονι λεῖπε φορῆναι,
	πολλῇσιν νήσοισι καὶ ̓́Αργεϊ παντὶ ἀνάσσειν.
	τῷ ὅ γ' ἐρεισάμενος ἔπε' ̓Αργείοισι μετηύδα:
	ὦ φίλοι ἥρωες Δαναοὶ θεράποντες ̓́Αρηος
	Ζεύς με μέγα Κρονίδης ἄτῃ ἐνέδησε βαρείῃ,
	σχέτλιος, ὃς πρὶν μέν μοι ὑπέσχετο καὶ κατένευσεν
	̓́Ιλιον ἐκπέρσαντ' εὐτείχεον ἀπονέεσθαι,
	νῦν δὲ κακὴν ἀπάτην βουλεύσατο, καί με κελεύει
	δυσκλέα ̓́Αργος ἱκέσθαι, ἐπεὶ πολὺν ὤλεσα λαόν.
	οὕτω που Διὶ μέλλει ὑπερμενέϊ φίλον εἶναι,
	ὃς δὴ πολλάων πολίων κατέλυσε κάρηνα
	ἠδ' ἔτι καὶ λύσει: τοῦ γὰρ κράτος ἐστὶ μέγιστον.
	αἰσχρὸν γὰρ τόδε γ' ἐστὶ καὶ ἐσσομένοισι πυθέσθαι
	μὰψ οὕτω τοιόνδε τοσόνδε τε λαὸν ̓Αχαιῶν
	ἄπρηκτον πόλεμον πολεμίζειν ἠδὲ μάχεσθαι
	ἀνδράσι παυροτέροισι, τέλος δ' οὔ πώ τι πέφανται:
	εἴ περ γάρ κ' ἐθέλοιμεν ̓Αχαιοί τε Τρῶές τε
	ὅρκια πιστὰ ταμόντες ἀριθμηθήμεναι ἄμφω,
	Τρῶας μὲν λέξασθαι ἐφέστιοι ὅσσοι ἔασιν,
	ἡμεῖς δ' ἐς δεκάδας διακοσμηθεῖμεν ̓Αχαιοί,
	Τρώων δ' ἄνδρα ἕκαστοι ἑλοίμεθα οἰνοχοεύειν,
	πολλαί κεν δεκάδες δευοίατο οἰνοχόοιο.
	τόσσον ἐγώ φημι πλέας ἔμμεναι υἷας ̓Αχαιῶν
	Τρώων, οἳ ναίουσι κατὰ πτόλιν: ἀλλ' ἐπίκουροι
	πολλέων ἐκ πολίων ἐγχέσπαλοι ἄνδρες ἔασιν,
	οἵ με μέγα πλάζουσι καὶ οὐκ εἰῶς' ἐθέλοντα
	̓Ιλίου ἐκπέρσαι εὖ ναιόμενον πτολίεθρον.
	ἐννέα δὴ βεβάασι Διὸς μεγάλου ἐνιαυτοί,
	καὶ δὴ δοῦρα σέσηπε νεῶν καὶ σπάρτα λέλυνται:
	αἳ δέ που ἡμέτεραί τ' ἄλοχοι καὶ νήπια τέκνα
	εἵατ' ἐνὶ μεγάροις ποτιδέγμεναι: ἄμμι δὲ ἔργον
	αὔτως ἀκράαντον οὗ εἵνεκα δεῦρ' ἱκόμεσθα.
	ἀλλ' ἄγεθ' ὡς ἂν ἐγὼ εἴπω πειθώμεθα πάντες:
	φεύγωμεν σὺν νηυσὶ φίλην ἐς πατρίδα γαῖαν:
	οὐ γὰρ ἔτι Τροίην αἱρήσομεν εὐρυάγυιαν.
	ὣς φάτο, τοῖσι δὲ θυμὸν ἐνὶ στήθεσσιν ὄρινε
	πᾶσι μετὰ πληθὺν ὅσοι οὐ βουλῆς ἐπάκουσαν:
	κινήθη δ' ἀγορὴ φὴ κύματα μακρὰ θαλάσσης
	πόντου ̓Ικαρίοιο, τὰ μέν τ' Εὖρός τε Νότος τε
	ὤρορ' ἐπαί̈ξας πατρὸς Διὸς ἐκ νεφελάων.
	ὡς δ' ὅτε κινήσῃ Ζέφυρος βαθὺ λήϊον ἐλθὼν
	λάβρος ἐπαιγίζων, ἐπί τ' ἠμύει ἀσταχύεσσιν,
	ὣς τῶν πᾶς' ἀγορὴ κινήθη: τοὶ δ' ἀλαλητῷ
	νῆας ἔπ' ἐσσεύοντο, ποδῶν δ' ὑπένερθε κονίη
	ἵστατ' ἀειρομένη: τοὶ δ' ἀλλήλοισι κέλευον
	ἅπτεσθαι νηῶν ἠδ' ἑλκέμεν εἰς ἅλα δῖαν,
	οὐρούς τ' ἐξεκάθαιρον: ἀϋτὴ δ' οὐρανὸν ἷκεν
	οἴκαδε ἱεμένων: ὑπὸ δ' ᾕρεον ἕρματα νηῶν.
	ἔνθά κεν ̓Αργείοισιν ὑπέρμορα νόστος ἐτύχθη
	εἰ μὴ ̓Αθηναίην ̔́Ηρη πρὸς μῦθον ἔειπεν:
	ὢ πόποι αἰγιόχοιο Διὸς τέκος ̓Ατρυτώνη,
	οὕτω δὴ οἶκον δὲ φίλην ἐς πατρίδα γαῖαν
	̓Αργεῖοι φεύξονται ἐπ' εὐρέα νῶτα θαλάσσης,
	κὰδ δέ κεν εὐχωλὴν Πριάμῳ καὶ Τρωσὶ λίποιεν
	̓Αργείην ̔Ελένην, ἧς εἵνεκα πολλοὶ ̓Αχαιῶν
	ἐν Τροίῃ ἀπόλοντο φίλης ἀπὸ πατρίδος αἴης:
	ἀλλ' ἴθι νῦν κατὰ λαὸν ̓Αχαιῶν χαλκοχιτώνων:
	σοῖς ἀγανοῖς ἐπέεσσιν ἐρήτυε φῶτα ἕκαστον,
	μηδὲ ἔα νῆας ἅλα δ' ἑλκέμεν ἀμφιελίσσας.
	ὣς ἔφατ', οὐδ' ἀπίθησε θεὰ γλαυκῶπις ̓Αθήνη,
	βῆ δὲ κατ' Οὐλύμποιο καρήνων ἀί̈ξασα:
	καρπαλίμως δ' ἵκανε θοὰς ἐπὶ νῆας ̓Αχαιῶν.
	εὗρεν ἔπειτ' ̓Οδυσῆα Διὶ μῆτιν ἀτάλαντον
	ἑσταότ': οὐδ' ὅ γε νηὸς ἐϋσσέλμοιο μελαίνης
	ἅπτετ', ἐπεί μιν ἄχος κραδίην καὶ θυμὸν ἵκανεν:
	ἀγχοῦ δ' ἱσταμένη προσέφη γλαυκῶπις ̓Αθήνη:
	διογενὲς Λαερτιάδη πολυμήχαν' ̓Οδυσσεῦ,
	οὕτω δὴ οἶκον δὲ φίλην ἐς πατρίδα γαῖαν
	φεύξεσθ' ἐν νήεσσι πολυκλήϊσι πεσόντες,
	κὰδ δέ κεν εὐχωλὴν Πριάμῳ καὶ Τρωσὶ λίποιτε
	̓Αργείην ̔Ελένην, ἧς εἵνεκα πολλοὶ ̓Αχαιῶν
	ἐν Τροίῃ ἀπόλοντο φίλης ἀπὸ πατρίδος αἴης;
	ἀλλ' ἴθι νῦν κατὰ λαὸν ̓Αχαιῶν, μηδ' ἔτ' ἐρώει,
	σοῖς δ' ἀγανοῖς ἐπέεσσιν ἐρήτυε φῶτα ἕκαστον,
	μηδὲ ἔα νῆας ἅλα δ' ἑλκέμεν ἀμφιελίσσας.
	ὣς φάθ', ὃ δὲ ξυνέηκε θεᾶς ὄπα φωνησάσης,
	βῆ δὲ θέειν, ἀπὸ δὲ χλαῖναν βάλε: τὴν δὲ κόμισσε
	κῆρυξ Εὐρυβάτης ̓Ιθακήσιος ὅς οἱ ὀπήδει:
	αὐτὸς δ' ̓Ατρεί̈δεω ̓Αγαμέμνονος ἀντίος ἐλθὼν
	δέξατό οἱ σκῆπτρον πατρώϊον ἄφθιτον αἰεί:
	σὺν τῷ ἔβη κατὰ νῆας ̓Αχαιῶν χαλκοχιτώνων.
	ὅν τινα μὲν βασιλῆα καὶ ἔξοχον ἄνδρα κιχείη
	τὸν δ' ἀγανοῖς ἐπέεσσιν ἐρητύσασκε παραστάς:
	δαιμόνι' οὔ σε ἔοικε κακὸν ὣς δειδίσσεσθαι,
	ἀλλ' αὐτός τε κάθησο καὶ ἄλλους ἵδρυε λαούς:
	οὐ γάρ πω σάφα οἶσθ' οἷος νόος ̓Ατρεί̈ωνος:
	νῦν μὲν πειρᾶται, τάχα δ' ἴψεται υἷας ̓Αχαιῶν.
	ἐν βουλῇ δ' οὐ πάντες ἀκούσαμεν οἷον ἔειπε.
	μή τι χολωσάμενος ῥέξῃ κακὸν υἷας ̓Αχαιῶν:
	θυμὸς δὲ μέγας ἐστὶ διοτρεφέων βασιλήων,
	τιμὴ δ' ἐκ Διός ἐστι, φιλεῖ δέ ἑ μητίετα Ζεύς.
	ὃν δ' αὖ δήμου τ' ἄνδρα ἴδοι βοόωντά τ' ἐφεύροι,
	τὸν σκήπτρῳ ἐλάσασκεν ὁμοκλήσασκέ τε μύθῳ:
	δαιμόνι' ἀτρέμας ἧσο καὶ ἄλλων μῦθον ἄκουε,
	οἳ σέο φέρτεροί εἰσι, σὺ δ' ἀπτόλεμος καὶ ἄναλκις
	οὔτέ ποτ' ἐν πολέμῳ ἐναρίθμιος οὔτ' ἐνὶ βουλῇ:
	οὐ μέν πως πάντες βασιλεύσομεν ἐνθάδ' ̓Αχαιοί:
	οὐκ ἀγαθὸν πολυκοιρανίη: εἷς κοίρανος ἔστω,
	εἷς βασιλεύς, ᾧ δῶκε Κρόνου πάϊς ἀγκυλομήτεω
	σκῆπτρόν τ' ἠδὲ θέμιστας, ἵνά σφισι βουλεύῃσι.
	ὣς ὅ γε κοιρανέων δίεπε στρατόν: οἳ δ' ἀγορὴν δὲ
	αὖτις ἐπεσσεύοντο νεῶν ἄπο καὶ κλισιάων
	ἠχῇ, ὡς ὅτε κῦμα πολυφλοίσβοιο θαλάσσης
	αἰγιαλῷ μεγάλῳ βρέμεται, σμαραγεῖ δέ τε πόντος.
	ἄλλοι μέν ῥ' ἕζοντο, ἐρήτυθεν δὲ καθ' ἕδρας:
	Θερσίτης δ' ἔτι μοῦνος ἀμετροεπὴς ἐκολῴα,
	ὃς ἔπεα φρεσὶν ᾗσιν ἄκοσμά τε πολλά τε ᾔδη
	μάψ, ἀτὰρ οὐ κατὰ κόσμον, ἐριζέμεναι βασιλεῦσιν,
	ἀλλ' ὅ τι οἱ εἴσαιτο γελοίϊον ̓Αργείοισιν
	ἔμμεναι: αἴσχιστος δὲ ἀνὴρ ὑπὸ ̓́Ιλιον ἦλθε:
	φολκὸς ἔην, χωλὸς δ' ἕτερον πόδα: τὼ δέ οἱ ὤμω
	κυρτὼ ἐπὶ στῆθος συνοχωκότε: αὐτὰρ ὕπερθε
	φοξὸς ἔην κεφαλήν, ψεδνὴ δ' ἐπενήνοθε λάχνη.
	ἔχθιστος δ' ̓Αχιλῆϊ μάλιστ' ἦν ἠδ' ̓Οδυσῆϊ:
	τὼ γὰρ νεικείεσκε: τότ' αὖτ' ̓Αγαμέμνονι δίῳ
	ὀξέα κεκλήγων λέγ' ὀνείδεα: τῷ δ' ἄρ' ̓Αχαιοὶ
	ἐκπάγλως κοτέοντο νεμέσσηθέν τ' ἐνὶ θυμῷ.
	αὐτὰρ ὃ μακρὰ βοῶν ̓Αγαμέμνονα νείκεε μύθῳ:
	̓Ατρεί̈δη τέο δ' αὖτ' ἐπιμέμφεαι ἠδὲ χατίζεις;
	πλεῖαί τοι χαλκοῦ κλισίαι, πολλαὶ δὲ γυναῖκες
	εἰσὶν ἐνὶ κλισίῃς ἐξαίρετοι, ἅς τοι ̓Αχαιοὶ
	πρωτίστῳ δίδομεν εὖτ' ἂν πτολίεθρον ἕλωμεν.
	ἦ ἔτι καὶ χρυσοῦ ἐπιδεύεαι, ὅν κέ τις οἴσει
	Τρώων ἱπποδάμων ἐξ ̓Ιλίου υἷος ἄποινα,
	ὅν κεν ἐγὼ δήσας ἀγάγω ἢ ἄλλος ̓Αχαιῶν,
	ἠὲ γυναῖκα νέην, ἵνα μίσγεαι ἐν φιλότητι,
	ἥν τ' αὐτὸς ἀπονόσφι κατίσχεαι; οὐ μὲν ἔοικεν
	ἀρχὸν ἐόντα κακῶν ἐπιβασκέμεν υἷας ̓Αχαιῶν.
	ὦ πέπονες κάκ' ἐλέγχε' ̓Αχαιί̈δες οὐκέτ' ̓Αχαιοὶ
	οἴκαδέ περ σὺν νηυσὶ νεώμεθα, τόνδε δ' ἐῶμεν
	αὐτοῦ ἐνὶ Τροίῃ γέρα πεσσέμεν, ὄφρα ἴδηται
	ἤ ῥά τί οἱ χἠμεῖς προσαμύνομεν ἦε καὶ οὐκί:
	ὃς καὶ νῦν ̓Αχιλῆα ἕο μέγ' ἀμείνονα φῶτα
	ἠτίμησεν: ἑλὼν γὰρ ἔχει γέρας αὐτὸς ἀπούρας.
	ἀλλὰ μάλ' οὐκ ̓Αχιλῆϊ χόλος φρεσίν, ἀλλὰ μεθήμων:
	ἦ γὰρ ἂν ̓Ατρεί̈δη νῦν ὕστατα λωβήσαιο:
	ὣς φάτο νεικείων ̓Αγαμέμνονα ποιμένα λαῶν,
	Θερσίτης: τῷ δ' ὦκα παρίστατο δῖος ̓Οδυσσεύς,
	καί μιν ὑπόδρα ἰδὼν χαλεπῷ ἠνίπαπε μύθῳ:
	Θερσῖτ' ἀκριτόμυθε, λιγύς περ ἐὼν ἀγορητής,
	ἴσχεο, μηδ' ἔθελ' οἶος ἐριζέμεναι βασιλεῦσιν:
	οὐ γὰρ ἐγὼ σέο φημὶ χερειότερον βροτὸν ἄλλον
	ἔμμεναι, ὅσσοι ἅμ' ̓Ατρεί̈δῃς ὑπὸ ̓́Ιλιον ἦλθον.
	τὼ οὐκ ἂν βασιλῆας ἀνὰ στόμ' ἔχων ἀγορεύοις,
	καί σφιν ὀνείδεά τε προφέροις, νόστόν τε φυλάσσοις.
	οὐδέ τί πω σάφα ἴδμεν ὅπως ἔσται τάδε ἔργα,
	ἢ εὖ ἦε κακῶς νοστήσομεν υἷες ̓Αχαιῶν.
	τὼ νῦν ̓Ατρεί̈δῃ ̓Αγαμέμνονι ποιμένι λαῶν
	ἧσαι ὀνειδίζων, ὅτι οἱ μάλα πολλὰ διδοῦσιν
	ἥρωες Δαναοί: σὺ δὲ κερτομέων ἀγορεύεις.
	ἀλλ' ἔκ τοι ἐρέω, τὸ δὲ καὶ τετελεσμένον ἔσται:
	εἴ κ' ἔτι ς' ἀφραίνοντα κιχήσομαι ὥς νύ περ ὧδε,
	μηκέτ' ἔπειτ' ̓Οδυσῆϊ κάρη ὤμοισιν ἐπείη,
	μηδ' ἔτι Τηλεμάχοιο πατὴρ κεκλημένος εἴην,
	εἰ μὴ ἐγώ σε λαβὼν ἀπὸ μὲν φίλα εἵματα δύσω,
	χλαῖνάν τ' ἠδὲ χιτῶνα, τά τ' αἰδῶ ἀμφικαλύπτει,
	αὐτὸν δὲ κλαίοντα θοὰς ἐπὶ νῆας ἀφήσω
	πεπλήγων ἀγορῆθεν ἀεικέσσι πληγῇσιν.
	ὣς ἄρ' ἔφη, σκήπτρῳ δὲ μετάφρενον ἠδὲ καὶ ὤμω
	πλῆξεν: ὃ δ' ἰδνώθη, θαλερὸν δέ οἱ ἔκπεσε δάκρυ:
	σμῶδιξ δ' αἱματόεσσα μεταφρένου ἐξυπανέστη
	σκήπτρου ὕπο χρυσέου: ὃ δ' ἄρ' ἕζετο τάρβησέν τε,
	ἀλγήσας δ' ἀχρεῖον ἰδὼν ἀπομόρξατο δάκρυ.
	οἳ δὲ καὶ ἀχνύμενοί περ ἐπ' αὐτῷ ἡδὺ γέλασσαν:
	ὧδε δέ τις εἴπεσκεν ἰδὼν ἐς πλησίον ἄλλον:
	ὢ πόποι ἦ δὴ μυρί' ̓Οδυσσεὺς ἐσθλὰ ἔοργε
	βουλάς τ' ἐξάρχων ἀγαθὰς πόλεμόν τε κορύσσων:
	νῦν δὲ τόδε μέγ' ἄριστον ἐν ̓Αργείοισιν ἔρεξεν,
	ὃς τὸν λωβητῆρα ἐπεσβόλον ἔσχ' ἀγοράων.
	οὔ θήν μιν πάλιν αὖτις ἀνήσει θυμὸς ἀγήνωρ
	νεικείειν βασιλῆας ὀνειδείοις ἐπέεσσιν.
	ὣς φάσαν ἣ πληθύς: ἀνὰ δ' ὃ πτολίπορθος ̓Οδυσσεὺς
	ἔστη σκῆπτρον ἔχων: παρὰ δὲ γλαυκῶπις ̓Αθήνη
	εἰδομένη κήρυκι σιωπᾶν λαὸν ἀνώγει,
	ὡς ἅμα θ' οἳ πρῶτοί τε καὶ ὕστατοι υἷες ̓Αχαιῶν
	μῦθον ἀκούσειαν καὶ ἐπιφρασσαίατο βουλήν:
	ὅ σφιν ἐὺ φρονέων ἀγορήσατο καὶ μετέειπεν:
	̓Ατρεί̈δη νῦν δή σε ἄναξ ἐθέλουσιν ̓Αχαιοὶ
	πᾶσιν ἐλέγχιστον θέμεναι μερόπεσσι βροτοῖσιν,
	οὐδέ τοι ἐκτελέουσιν ὑπόσχεσιν ἥν περ ὑπέσταν
	ἐνθάδ' ἔτι στείχοντες ἀπ' ̓́Αργεος ἱπποβότοιο
	̓́Ιλιον ἐκπέρσαντ' εὐτείχεον ἀπονέεσθαι.
	ὥς τε γὰρ ἢ παῖδες νεαροὶ χῆραί τε γυναῖκες
	ἀλλήλοισιν ὀδύρονται οἶκον δὲ νέεσθαι.
	ἦ μὴν καὶ πόνος ἐστὶν ἀνιηθέντα νέεσθαι:
	καὶ γάρ τίς θ' ἕνα μῆνα μένων ἀπὸ ἧς ἀλόχοιο
	ἀσχαλάᾳ σὺν νηὶ̈ πολυζύγῳ, ὅν περ ἄελλαι
	χειμέριαι εἰλέωσιν ὀρινομένη τε θάλασσα:
	ἡμῖν δ' εἴνατός ἐστι περιτροπέων ἐνιαυτὸς
	ἐνθάδε μιμνόντεσσι: τὼ οὐ νεμεσίζομ' ̓Αχαιοὺς
	ἀσχαλάαν παρὰ νηυσὶ κορωνίσιν: ἀλλὰ καὶ ἔμπης
	αἰσχρόν τοι δηρόν τε μένειν κενεόν τε νέεσθαι.
	τλῆτε φίλοι, καὶ μείνατ' ἐπὶ χρόνον ὄφρα δαῶμεν
	ἢ ἐτεὸν Κάλχας μαντεύεται ἦε καὶ οὐκί.
	εὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες
	μάρτυροι, οὓς μὴ κῆρες ἔβαν θανάτοιο φέρουσαι:
	χθιζά τε καὶ πρωί̈ζ' ὅτ' ἐς Αὐλίδα νῆες ̓Αχαιῶν
	ἠγερέθοντο κακὰ Πριάμῳ καὶ Τρωσὶ φέρουσαι,
	ἡμεῖς δ' ἀμφὶ περὶ κρήνην ἱεροὺς κατὰ βωμοὺς
	ἕρδομεν ἀθανάτοισι τεληέσσας ἑκατόμβας
	καλῇ ὑπὸ πλατανίστῳ ὅθεν ῥέεν ἀγλαὸν ὕδωρ:
	ἔνθ' ἐφάνη μέγα σῆμα: δράκων ἐπὶ νῶτα δαφοινὸς
	σμερδαλέος, τόν ῥ' αὐτὸς ̓Ολύμπιος ἧκε φόως δέ,
	βωμοῦ ὑπαί̈ξας πρός ῥα πλατάνιστον ὄρουσεν.
	ἔνθα δ' ἔσαν στρουθοῖο νεοσσοί, νήπια τέκνα,
	ὄζῳ ἐπ' ἀκροτάτῳ πετάλοις ὑποπεπτηῶτες
	ὀκτώ, ἀτὰρ μήτηρ ἐνάτη ἦν ἣ τέκε τέκνα:
	ἔνθ' ὅ γε τοὺς ἐλεεινὰ κατήσθιε τετριγῶτας:
	μήτηρ δ' ἀμφεποτᾶτο ὀδυρομένη φίλα τέκνα:
	τὴν δ' ἐλελιξάμενος πτέρυγος λάβεν ἀμφιαχυῖαν.
	αὐτὰρ ἐπεὶ κατὰ τέκνα φάγε στρουθοῖο καὶ αὐτήν,
	τὸν μὲν ἀρίζηλον θῆκεν θεὸς ὅς περ ἔφηνε:
	λᾶαν γάρ μιν ἔθηκε Κρόνου πάϊς ἀγκυλομήτεω:
	ἡμεῖς δ' ἑσταότες θαυμάζομεν οἷον ἐτύχθη.
	ὡς οὖν δεινὰ πέλωρα θεῶν εἰσῆλθ' ἑκατόμβας,
	Κάλχας δ' αὐτίκ' ἔπειτα θεοπροπέων ἀγόρευε:
	τίπτ' ἄνεῳ ἐγένεσθε κάρη κομόωντες ̓Αχαιοί;
	ἡμῖν μὲν τόδ' ἔφηνε τέρας μέγα μητίετα Ζεὺς
	ὄψιμον ὀψιτέλεστον, ὅου κλέος οὔ ποτ' ὀλεῖται.
	ὡς οὗτος κατὰ τέκνα φάγε στρουθοῖο καὶ αὐτὴν
	ὀκτώ, ἀτὰρ μήτηρ ἐνάτη ἦν ἣ τέκε τέκνα,
	ὣς ἡμεῖς τοσσαῦτ' ἔτεα πτολεμίξομεν αὖθι,
	τῷ δεκάτῳ δὲ πόλιν αἱρήσομεν εὐρυάγυιαν.
	κεῖνος τὼς ἀγόρευε: τὰ δὴ νῦν πάντα τελεῖται.
	ἀλλ' ἄγε μίμνετε πάντες ἐϋκνήμιδες ̓Αχαιοὶ
	αὐτοῦ εἰς ὅ κεν ἄστυ μέγα Πριάμοιο ἕλωμεν.
	ὣς ἔφατ', ̓Αργεῖοι δὲ μέγ' ἴαχον, ἀμφὶ δὲ νῆες
	σμερδαλέον κονάβησαν ἀϋσάντων ὑπ' ̓Αχαιῶν,
	μῦθον ἐπαινήσαντες ̓Οδυσσῆος θείοιο:
	τοῖσι δὲ καὶ μετέειπε Γερήνιος ἱππότα Νέστωρ:
	ὦ πόποι ἦ δὴ παισὶν ἐοικότες ἀγοράασθε
	νηπιάχοις οἷς οὔ τι μέλει πολεμήϊα ἔργα.
	πῇ δὴ συνθεσίαι τε καὶ ὅρκια βήσεται ἥμιν;
	ἐν πυρὶ δὴ βουλαί τε γενοίατο μήδεά τ' ἀνδρῶν
	σπονδαί τ' ἄκρητοι καὶ δεξιαί, ᾗς ἐπέπιθμεν:
	αὔτως γὰρ ἐπέεσς' ἐριδαίνομεν, οὐδέ τι μῆχος
	εὑρέμεναι δυνάμεσθα, πολὺν χρόνον ἐνθάδ' ἐόντες.
	̓Ατρεί̈δη σὺ δ' ἔθ' ὡς πρὶν ἔχων ἀστεμφέα βουλὴν
	ἄρχευ' ̓Αργείοισι κατὰ κρατερὰς ὑσμίνας,
	τούσδε δ' ἔα φθινύθειν ἕνα καὶ δύο, τοί κεν ̓Αχαιῶν
	νόσφιν βουλεύως': ἄνυσις δ' οὐκ ἔσσεται αὐτῶν:
	πρὶν ̓́Αργος δ' ἰέναι πρὶν καὶ Διὸς αἰγιόχοιο
	γνώμεναι εἴ τε ψεῦδος ὑπόσχεσις εἴ τε καὶ οὐκί.
	φημὶ γὰρ οὖν κατανεῦσαι ὑπερμενέα Κρονίωνα
	ἤματι τῷ ὅτε νηυσὶν ἐν ὠκυπόροισιν ἔβαινον
	̓Αργεῖοι Τρώεσσι φόνον καὶ κῆρα φέροντες
	ἀστράπτων ἐπιδέξι' ἐναίσιμα σήματα φαίνων.
	τὼ μή τις πρὶν ἐπειγέσθω οἶκον δὲ νέεσθαι
	πρίν τινα πὰρ Τρώων ἀλόχῳ κατακοιμηθῆναι,
	τίσασθαι δ' ̔Ελένης ὁρμήματά τε στοναχάς τε.
	εἰ δέ τις ἐκπάγλως ἐθέλει οἶκον δὲ νέεσθαι
	ἁπτέσθω ἧς νηὸς ἐϋσσέλμοιο μελαίνης,
	ὄφρα πρόσθ' ἄλλων θάνατον καὶ πότμον ἐπίσπῃ.
	ἀλλὰ ἄναξ αὐτός τ' εὖ μήδεο πείθεό τ' ἄλλῳ:
	οὔ τοι ἀπόβλητον ἔπος ἔσσεται ὅττί κεν εἴπω:
	κρῖν' ἄνδρας κατὰ φῦλα κατὰ φρήτρας ̓Αγάμεμνον,
	ὡς φρήτρη φρήτρηφιν ἀρήγῃ, φῦλα δὲ φύλοις.
	εἰ δέ κεν ὣς ἕρξῃς καί τοι πείθωνται ̓Αχαιοί,
	γνώσῃ ἔπειθ' ὅς θ' ἡγεμόνων κακὸς ὅς τέ νυ λαῶν
	ἠδ' ὅς κ' ἐσθλὸς ἔῃσι: κατὰ σφέας γὰρ μαχέονται.
	γνώσεαι δ' εἰ καὶ θεσπεσίῃ πόλιν οὐκ ἀλαπάξεις,
	ἦ ἀνδρῶν κακότητι καὶ ἀφραδίῃ πολέμοιο.
	τὸν δ' ἀπαμειβόμενος προσέφη κρείων ̓Αγαμέμνων:
	ἦ μὰν αὖτ' ἀγορῇ νικᾷς γέρον υἷας ̓Αχαιῶν.
	αἲ γὰρ Ζεῦ τε πάτερ καὶ ̓Αθηναίη καὶ ̓́Απολλον
	τοιοῦτοι δέκα μοι συμφράδμονες εἶεν ̓Αχαιῶν:
	τώ κε τάχ' ἠμύσειε πόλις Πριάμοιο ἄνακτος
	χερσὶν ὑφ' ἡμετέρῃσιν ἁλοῦσά τε περθομένη τε.
	ἀλλά μοι αἰγίοχος Κρονίδης Ζεὺς ἄλγε' ἔδωκεν,
	ὅς με μετ' ἀπρήκτους ἔριδας καὶ νείκεα βάλλει.
	καὶ γὰρ ἐγὼν ̓Αχιλεύς τε μαχεσσάμεθ' εἵνεκα κούρης
	ἀντιβίοις ἐπέεσσιν, ἐγὼ δ' ἦρχον χαλεπαίνων:
	εἰ δέ ποτ' ἔς γε μίαν βουλεύσομεν, οὐκέτ' ἔπειτα
	Τρωσὶν ἀνάβλησις κακοῦ ἔσσεται οὐδ' ἠβαιόν.
	νῦν δ' ἔρχεσθ' ἐπὶ δεῖπνον ἵνα ξυνάγωμεν ̓́Αρηα.
	εὖ μέν τις δόρυ θηξάσθω, εὖ δ' ἀσπίδα θέσθω,
	εὖ δέ τις ἵπποισιν δεῖπνον δότω ὠκυπόδεσσιν,
	εὖ δέ τις ἅρματος ἀμφὶς ἰδὼν πολέμοιο μεδέσθω,
	ὥς κε πανημέριοι στυγερῷ κρινώμεθ' ̓́Αρηϊ.
	οὐ γὰρ παυσωλή γε μετέσσεται οὐδ' ἠβαιὸν
	εἰ μὴ νὺξ ἐλθοῦσα διακρινέει μένος ἀνδρῶν.
	ἱδρώσει μέν τευ τελαμὼν ἀμφὶ στήθεσφιν
	ἀσπίδος ἀμφιβρότης, περὶ δ' ἔγχεϊ χεῖρα καμεῖται:
	ἱδρώσει δέ τευ ἵππος ἐύ̈ξοον ἅρμα τιταίνων.
	ὃν δέ κ' ἐγὼν ἀπάνευθε μάχης ἐθέλοντα νοήσω
	μιμνάζειν παρὰ νηυσὶ κορωνίσιν, οὔ οἱ ἔπειτα
	ἄρκιον ἐσσεῖται φυγέειν κύνας ἠδ' οἰωνούς.
	ὣς ἔφατ', ̓Αργεῖοι δὲ μέγ' ἴαχον ὡς ὅτε κῦμα
	ἀκτῇ ἐφ' ὑψηλῇ, ὅτε κινήσῃ Νότος ἐλθών,
	προβλῆτι σκοπέλῳ: τὸν δ' οὔ ποτε κύματα λείπει
	παντοίων ἀνέμων, ὅτ' ἂν ἔνθ' ἢ ἔνθα γένωνται.
	ἀνστάντες δ' ὀρέοντο κεδασθέντες κατὰ νῆας,
	κάπνισσάν τε κατὰ κλισίας, καὶ δεῖπνον ἕλοντο.
	ἄλλος δ' ἄλλῳ ἔρεζε θεῶν αἰειγενετάων
	εὐχόμενος θάνατόν τε φυγεῖν καὶ μῶλον ̓́Αρηος.
	αὐτὰρ ὃ βοῦν ἱέρευσε ἄναξ ἀνδρῶν ̓Αγαμέμνων
	πίονα πενταέτηρον ὑπερμενέϊ Κρονίωνι,
	κίκλησκεν δὲ γέροντας ἀριστῆας Παναχαιῶν,
	Νέστορα μὲν πρώτιστα καὶ ̓Ιδομενῆα ἄνακτα,
	αὐτὰρ ἔπειτ' Αἴαντε δύω καὶ Τυδέος υἱόν,
	ἕκτον δ' αὖτ' ̓Οδυσῆα Διὶ μῆτιν ἀτάλαντον.
	αὐτόματος δέ οἱ ἦλθε βοὴν ἀγαθὸς Μενέλαος:
	ᾔδεε γὰρ κατὰ θυμὸν ἀδελφεὸν ὡς ἐπονεῖτο.
	βοῦν δὲ περιστήσαντο καὶ οὐλοχύτας ἀνέλοντο:
	τοῖσιν δ' εὐχόμενος μετέφη κρείων ̓Αγαμέμνων:
	Ζεῦ κύδιστε μέγιστε κελαινεφὲς αἰθέρι ναίων
	μὴ πρὶν ἐπ' ἠέλιον δῦναι καὶ ἐπὶ κνέφας ἐλθεῖν
	πρίν με κατὰ πρηνὲς βαλέειν Πριάμοιο μέλαθρον
	αἰθαλόεν, πρῆσαι δὲ πυρὸς δηί̈οιο θύρετρα,
	̔Εκτόρεον δὲ χιτῶνα περὶ στήθεσσι δαί̈ξαι
	χαλκῷ ῥωγαλέον: πολέες δ' ἀμφ' αὐτὸν ἑταῖροι
	πρηνέες ἐν κονίῃσιν ὀδὰξ λαζοίατο γαῖαν.
	ὣς ἔφατ', οὐδ' ἄρα πώ οἱ ἐπεκραίαινε Κρονίων,
	ἀλλ' ὅ γε δέκτο μὲν ἱρά, πόνον δ' ἀμέγαρτον ὄφελλεν.
	αὐτὰρ ἐπεί ῥ' εὔξαντο καὶ οὐλοχύτας προβάλοντο,
	αὐέρυσαν μὲν πρῶτα καὶ ἔσφαξαν καὶ ἔδειραν,
	μηρούς τ' ἐξέταμον κατά τε κνίσῃ ἐκάλυψαν
	δίπτυχα ποιήσαντες, ἐπ' αὐτῶν δ' ὠμοθέτησαν.
	καὶ τὰ μὲν ἂρ σχίζῃσιν ἀφύλλοισιν κατέκαιον,
	σπλάγχνα δ' ἄρ' ἀμπείραντες ὑπείρεχον ̔Ηφαίστοιο.
	αὐτὰρ ἐπεὶ κατὰ μῆρε κάη καὶ σπλάγχνα πάσαντο,
	μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,
	ὤπτησάν τε περιφραδέως, ἐρύσαντό τε πάντα.
	αὐτὰρ ἐπεὶ παύσαντο πόνου τετύκοντό τε δαῖτα
	δαίνυντ', οὐδέ τι θυμὸς ἐδεύετο δαιτὸς ἐί̈σης.
	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
	τοῖς ἄρα μύθων ἦρχε Γερήνιος ἱππότα Νέστωρ:
	̓Ατρεί̈δη κύδιστε ἄναξ ἀνδρῶν ̓Αγάμεμνον,
	μηκέτι νῦν δήθ' αὖθι λεγώμεθα, μηδ' ἔτι δηρὸν
	ἀμβαλλώμεθα ἔργον ὃ δὴ θεὸς ἐγγυαλίζει.
	ἀλλ' ἄγε κήρυκες μὲν ̓Αχαιῶν χαλκοχιτώνων
	λαὸν κηρύσσοντες ἀγειρόντων κατὰ νῆας,
	ἡμεῖς δ' ἀθρόοι ὧδε κατὰ στρατὸν εὐρὺν ̓Αχαιῶν
	ἴομεν ὄφρα κε θᾶσσον ἐγείρομεν ὀξὺν ̓́Αρηα.
	ὣς ἔφατ', οὐδ' ἀπίθησεν ἄναξ ἀνδρῶν ̓Αγαμέμνων.
	αὐτίκα κηρύκεσσι λιγυφθόγγοισι κέλευσε
	κηρύσσειν πόλεμον δὲ κάρη κομόωντας ̓Αχαιούς:
	οἳ μὲν ἐκήρυσσον, τοὶ δ' ἠγείροντο μάλ' ὦκα.
	οἳ δ' ἀμφ' ̓Ατρεί̈ωνα διοτρεφέες βασιλῆες
	θῦνον κρίνοντες, μετὰ δὲ γλαυκῶπις ̓Αθήνη
	αἰγίδ' ἔχους' ἐρίτιμον ἀγήρων ἀθανάτην τε,
	τῆς ἑκατὸν θύσανοι παγχρύσεοι ἠερέθονται,
	πάντες ἐϋπλεκέες, ἑκατόμβοιος δὲ ἕκαστος:
	σὺν τῇ παιφάσσουσα διέσσυτο λαὸν ̓Αχαιῶν
	ὀτρύνους' ἰέναι: ἐν δὲ σθένος ὦρσεν ἑκάστῳ
	καρδίῃ ἄλληκτον πολεμίζειν ἠδὲ μάχεσθαι.
	τοῖσι δ' ἄφαρ πόλεμος γλυκίων γένετ' ἠὲ νέεσθαι
	ἐν νηυσὶ γλαφυρῇσι φίλην ἐς πατρίδα γαῖαν.
	ἠύ̈τε πῦρ ἀί̈δηλον ἐπιφλέγει ἄσπετον ὕλην
	οὔρεος ἐν κορυφῇς, ἕκαθεν δέ τε φαίνεται αὐγή,
	ὣς τῶν ἐρχομένων ἀπὸ χαλκοῦ θεσπεσίοιο
	αἴγλη παμφανόωσα δι' αἰθέρος οὐρανὸν ἷκε.
	τῶν δ' ὥς τ' ὀρνίθων πετεηνῶν ἔθνεα πολλὰ
	χηνῶν ἢ γεράνων ἢ κύκνων δουλιχοδείρων
	̓Ασίω ἐν λειμῶνι Καϋστρίου ἀμφὶ ῥέεθρα
	ἔνθα καὶ ἔνθα ποτῶνται ἀγαλλόμενα πτερύγεσσι
	κλαγγηδὸν προκαθιζόντων, σμαραγεῖ δέ τε λειμών,
	ὣς τῶν ἔθνεα πολλὰ νεῶν ἄπο καὶ κλισιάων
	ἐς πεδίον προχέοντο Σκαμάνδριον: αὐτὰρ ὑπὸ χθὼν
	σμερδαλέον κονάβιζε ποδῶν αὐτῶν τε καὶ ἵππων.
	ἔσταν δ' ἐν λειμῶνι Σκαμανδρίῳ ἀνθεμόεντι
	μυρίοι, ὅσσά τε φύλλα καὶ ἄνθεα γίγνεται ὥρῃ.
	ἠύ̈τε μυιάων ἁδινάων ἔθνεα πολλὰ
	αἵ τε κατὰ σταθμὸν ποιμνήϊον ἠλάσκουσιν
	ὥρῃ ἐν εἰαρινῇ ὅτε τε γλάγος ἄγγεα δεύει,
	τόσσοι ἐπὶ Τρώεσσι κάρη κομόωντες ̓Αχαιοὶ
	ἐν πεδίῳ ἵσταντο διαρραῖσαι μεμαῶτες.
	τοὺς δ' ὥς τ' αἰπόλια πλατέ' αἰγῶν αἰπόλοι ἄνδρες
	ῥεῖα διακρίνωσιν ἐπεί κε νομῷ μιγέωσιν,
	ὣς τοὺς ἡγεμόνες διεκόσμεον ἔνθα καὶ ἔνθα
	ὑσμίνην δ' ἰέναι, μετὰ δὲ κρείων ̓Αγαμέμνων
	ὄμματα καὶ κεφαλὴν ἴκελος Διὶ τερπικεραύνῳ,
	̓́Αρεϊ δὲ ζώνην, στέρνον δὲ Ποσειδάωνι.
	ἠύ̈τε βοῦς ἀγέληφι μέγ' ἔξοχος ἔπλετο πάντων
	ταῦρος: ὃ γάρ τε βόεσσι μεταπρέπει ἀγρομένῃσι:
	τοῖον ἄρ' ̓Ατρεί̈δην θῆκε Ζεὺς ἤματι κείνῳ
	ἐκπρεπέ' ἐν πολλοῖσι καὶ ἔξοχον ἡρώεσσιν.
	ἔσπετε νῦν μοι Μοῦσαι ̓Ολύμπια δώματ' ἔχουσαι:
	ὑμεῖς γὰρ θεαί ἐστε πάρεστέ τε ἴστέ τε πάντα,
	ἡμεῖς δὲ κλέος οἶον ἀκούομεν οὐδέ τι ἴδμεν:
	οἵ τινες ἡγεμόνες Δαναῶν καὶ κοίρανοι ἦσαν:
	πληθὺν δ' οὐκ ἂν ἐγὼ μυθήσομαι οὐδ' ὀνομήνω,
	οὐδ' εἴ μοι δέκα μὲν γλῶσσαι, δέκα δὲ στόματ' εἶεν,
	φωνὴ δ' ἄρρηκτος, χάλκεον δέ μοι ἦτορ ἐνείη,
	εἰ μὴ ̓Ολυμπιάδες Μοῦσαι Διὸς αἰγιόχοιο
	θυγατέρες μνησαίαθ' ὅσοι ὑπὸ ̓́Ιλιον ἦλθον:
	ἀρχοὺς αὖ νηῶν ἐρέω νῆάς τε προπάσας.
	Βοιωτῶν μὲν Πηνέλεως καὶ Λήϊτος ἦρχον
	̓Αρκεσίλαός τε Προθοήνωρ τε Κλονίος τε,
	οἵ θ' ̔Υρίην ἐνέμοντο καὶ Αὐλίδα πετρήεσσαν
	Σχοῖνόν τε Σκῶλόν τε πολύκνημόν τ' ̓Ετεωνόν,
	Θέσπειαν Γραῖάν τε καὶ εὐρύχορον Μυκαλησσόν,
	οἵ τ' ἀμφ' ̔́Αρμ' ἐνέμοντο καὶ Εἰλέσιον καὶ ̓Ερυθράς,
	οἵ τ' ̓Ελεῶν' εἶχον ἠδ' ̔́Υλην καὶ Πετεῶνα,
	̓Ωκαλέην Μεδεῶνά τ' ἐϋκτίμενον πτολίεθρον,
	Κώπας Εὔτρησίν τε πολυτρήρωνά τε Θίσβην,
	οἵ τε Κορώνειαν καὶ ποιήενθ' ̔Αλίαρτον,
	οἵ τε Πλάταιαν ἔχον ἠδ' οἳ Γλισᾶντ' ἐνέμοντο,
	οἵ θ' ̔Υποθήβας εἶχον ἐϋκτίμενον πτολίεθρον,
	̓Ογχηστόν θ' ἱερὸν Ποσιδήϊον ἀγλαὸν ἄλσος,
	οἵ τε πολυστάφυλον ̓́Αρνην ἔχον, οἵ τε Μίδειαν
	Νῖσάν τε ζαθέην ̓Ανθηδόνα τ' ἐσχατόωσαν:
	τῶν μὲν πεντήκοντα νέες κίον, ἐν δὲ ἑκάστῃ
	κοῦροι Βοιωτῶν ἑκατὸν καὶ εἴκοσι βαῖνον.
	οἳ δ' ̓Ασπληδόνα ναῖον ἰδ' ̓Ορχομενὸν Μινύειον,
	τῶν ἦρχ' ̓Ασκάλαφος καὶ ̓Ιάλμενος υἷες ̓́Αρηος
	οὓς τέκεν ̓Αστυόχη δόμῳ ̓́Ακτορος ̓Αζεί̈δαο,
	παρθένος αἰδοίη ὑπερώϊον εἰσαναβᾶσα
	̓́Αρηϊ κρατερῷ: ὃ δέ οἱ παρελέξατο λάθρῃ:
	τοῖς δὲ τριήκοντα γλαφυραὶ νέες ἐστιχόωντο.
	αὐτὰρ Φωκήων Σχεδίος καὶ ̓Επίστροφος ἦρχον
	υἷες ̓Ιφίτου μεγαθύμου Ναυβολίδαο,
	οἳ Κυπάρισσον ἔχον Πυθῶνά τε πετρήεσσαν
	Κρῖσάν τε ζαθέην καὶ Δαυλίδα καὶ Πανοπῆα,
	οἵ τ' ̓Ανεμώρειαν καὶ ̔Υάμπολιν ἀμφενέμοντο,
	οἵ τ' ἄρα πὰρ ποταμὸν Κηφισὸν δῖον ἔναιον,
	οἵ τε Λίλαιαν ἔχον πηγῇς ἔπι Κηφισοῖο:
	τοῖς δ' ἅμα τεσσαράκοντα μέλαιναι νῆες ἕποντο.
	οἳ μὲν Φωκήων στίχας ἵστασαν ἀμφιέποντες,
	Βοιωτῶν δ' ἔμπλην ἐπ' ἀριστερὰ θωρήσσοντο.
	Λοκρῶν δ' ἡγεμόνευεν ̓Οϊλῆος ταχὺς Αἴας
	μείων, οὔ τι τόσος γε ὅσος Τελαμώνιος Αἴας
	ἀλλὰ πολὺ μείων: ὀλίγος μὲν ἔην λινοθώρηξ,
	ἐγχείῃ δ' ἐκέκαστο Πανέλληνας καὶ ̓Αχαιούς:
	οἳ Κῦνόν τ' ἐνέμοντ' ̓Οπόεντά τε Καλλίαρόν τε
	Βῆσσάν τε Σκάρφην τε καὶ Αὐγειὰς ἐρατεινὰς
	Τάρφην τε Θρόνιον τε Βοαγρίου ἀμφὶ ῥέεθρα:
	τῷ δ' ἅμα τεσσαράκοντα μέλαιναι νῆες ἕποντο
	Λοκρῶν, οἳ ναίουσι πέρην ἱερῆς Εὐβοίης.
	οἳ δ' Εὔβοιαν ἔχον μένεα πνείοντες ̓́Αβαντες
	Χαλκίδα τ' Εἰρέτριάν τε πολυστάφυλόν θ' ̔Ιστίαιαν
	Κήρινθόν τ' ἔφαλον Δίου τ' αἰπὺ πτολίεθρον,
	οἵ τε Κάρυστον ἔχον ἠδ' οἳ Στύρα ναιετάασκον,
	τῶν αὖθ' ἡγεμόνευ' ̓Ελεφήνωρ ὄζος ̓́Αρηος
	Χαλκωδοντιάδης μεγαθύμων ἀρχὸς ̓Αβάντων.
	τῷ δ' ἅμ' ̓́Αβαντες ἕποντο θοοὶ ὄπιθεν κομόωντες
	αἰχμηταὶ μεμαῶτες ὀρεκτῇσιν μελίῃσι
	θώρηκας ῥήξειν δηί̈ων ἀμφὶ στήθεσσι:
	τῷ δ' ἅμα τεσσαράκοντα μέλαιναι νῆες ἕποντο.
	οἳ δ' ἄρ' ̓Αθήνας εἶχον ἐϋκτίμενον πτολίεθρον
	δῆμον ̓Ερεχθῆος μεγαλήτορος, ὅν ποτ' ̓Αθήνη
	θρέψε Διὸς θυγάτηρ, τέκε δὲ ζείδωρος ἄρουρα,
	κὰδ δ' ἐν ̓Αθήνῃς εἷσεν ἑῷ ἐν πίονι νηῷ:
	ἔνθα δέ μιν ταύροισι καὶ ἀρνειοῖς ἱλάονται
	κοῦροι ̓Αθηναίων περιτελλομένων ἐνιαυτῶν:
	τῶν αὖθ' ἡγεμόνευ' υἱὸς Πετεῶο Μενεσθεύς.
	τῷ δ' οὔ πώ τις ὁμοῖος ἐπιχθόνιος γένετ' ἀνὴρ
	κοσμῆσαι ἵππους τε καὶ ἀνέρας ἀσπιδιώτας:
	Νέστωρ οἶος ἔριζεν: ὃ γὰρ προγενέστερος ἦεν:
	τῷ δ' ἅμα πεντήκοντα μέλαιναι νῆες ἕποντο.
	Αἴας δ' ἐκ Σαλαμῖνος ἄγεν δυοκαίδεκα νῆας,
	στῆσε δ' ἄγων ἵν' ̓Αθηναίων ἵσταντο φάλαγγες.
	οἳ δ' ̓́Αργός τ' εἶχον Τίρυνθά τε τειχιόεσσαν
	̔Ερμιόνην ̓Ασίνην τε, βαθὺν κατὰ κόλπον ἐχούσας,
	Τροιζῆν' ̓Ηϊόνας τε καὶ ἀμπελόεντ' ̓Επίδαυρον,
	οἵ τ' ἔχον Αἴγιναν Μάσητά τε κοῦροι ̓Αχαιῶν,
	τῶν αὖθ' ἡγεμόνευε βοὴν ἀγαθὸς Διομήδης
	καὶ Σθένελος, Καπανῆος ἀγακλειτοῦ φίλος υἱός:
	τοῖσι δ' ἅμ' Εὐρύαλος τρίτατος κίεν ἰσόθεος φὼς
	Μηκιστέος υἱὸς Ταλαϊονίδαο ἄνακτος:
	συμπάντων δ' ἡγεῖτο βοὴν ἀγαθὸς Διομήδης:
	τοῖσι δ' ἅμ' ὀγδώκοντα μέλαιναι νῆες ἕποντο.
	οἳ δὲ Μυκήνας εἶχον ἐϋκτίμενον πτολίεθρον
	ἀφνειόν τε Κόρινθον ἐϋκτιμένας τε Κλεωνάς,
	̓Ορνειάς τ' ἐνέμοντο ̓Αραιθυρέην τ' ἐρατεινὴν
	καὶ Σικυῶν', ὅθ' ἄρ' ̓́Αδρηστος πρῶτ' ἐμβασίλευεν,
	οἵ θ' ̔Υπερησίην τε καὶ αἰπεινὴν Γονόεσσαν
	Πελλήνην τ' εἶχον ἠδ' Αἴγιον ἀμφενέμοντο
	Αἰγιαλόν τ' ἀνὰ πάντα καὶ ἀμφ' ̔Ελίκην εὐρεῖαν,
	τῶν ἑκατὸν νηῶν ἦρχε κρείων ̓Αγαμέμνων
	̓Ατρεί̈δης: ἅμα τῷ γε πολὺ πλεῖστοι καὶ ἄριστοι
	λαοὶ ἕποντ': ἐν δ' αὐτὸς ἐδύσετο νώροπα χαλκὸν
	κυδιόων, πᾶσιν δὲ μετέπρεπεν ἡρώεσσιν
	οὕνεκ' ἄριστος ἔην πολὺ δὲ πλείστους ἄγε λαούς.
	οἳ δ' εἶχον κοίλην Λακεδαίμονα κητώεσσαν,
	Φᾶρίν τε Σπάρτην τε πολυτρήρωνά τε Μέσσην,
	Βρυσειάς τ' ἐνέμοντο καὶ Αὐγειὰς ἐρατεινάς,
	οἵ τ' ἄρ' ̓Αμύκλας εἶχον ̔́Ελος τ' ἔφαλον πτολίεθρον,
	οἵ τε Λάαν εἶχον ἠδ' Οἴτυλον ἀμφενέμοντο,
	τῶν οἱ ἀδελφεὸς ἦρχε βοὴν ἀγαθὸς Μενέλαος
	ἑξήκοντα νεῶν: ἀπάτερθε δὲ θωρήσσοντο:
	ἐν δ' αὐτὸς κίεν ᾗσι προθυμίῃσι πεποιθὼς
	ὀτρύνων πόλεμον δέ: μάλιστα δὲ ἵετο θυμῷ
	τίσασθαι ̔Ελένης ὁρμήματά τε στοναχάς τε.
	οἳ δὲ Πύλον τ' ἐνέμοντο καὶ ̓Αρήνην ἐρατεινὴν
	καὶ Θρύον ̓Αλφειοῖο πόρον καὶ ἐύ̈κτιτον Αἰπὺ
	καὶ Κυπαρισσήεντα καὶ ̓Αμφιγένειαν ἔναιον
	καὶ Πτελεὸν καὶ ̔́Ελος καὶ Δώριον, ἔνθά τε Μοῦσαι
	ἀντόμεναι Θάμυριν τὸν Θρήϊκα παῦσαν ἀοιδῆς
	Οἰχαλίηθεν ἰόντα παρ' Εὐρύτου Οἰχαλιῆος:
	στεῦτο γὰρ εὐχόμενος νικησέμεν εἴ περ ἂν αὐταὶ
	Μοῦσαι ἀείδοιεν κοῦραι Διὸς αἰγιόχοιο:
	αἳ δὲ χολωσάμεναι πηρὸν θέσαν, αὐτὰρ ἀοιδὴν
	θεσπεσίην ἀφέλοντο καὶ ἐκλέλαθον κιθαριστύν:
	τῶν αὖθ' ἡγεμόνευε Γερήνιος ἱππότα Νέστωρ:
	τῷ δ' ἐνενήκοντα γλαφυραὶ νέες ἐστιχόωντο.
	οἳ δ' ἔχον ̓Αρκαδίην ὑπὸ Κυλλήνης ὄρος αἰπὺ
	Αἰπύτιον παρὰ τύμβον ἵν' ἀνέρες ἀγχιμαχηταί,
	οἳ Φενεόν τ' ἐνέμοντο καὶ ̓Ορχομενὸν πολύμηλον
	̔Ρίπην τε Στρατίην τε καὶ ἠνεμόεσσαν ̓Ενίσπην
	καὶ Τεγέην εἶχον καὶ Μαντινέην ἐρατεινὴν
	Στύμφηλόν τ' εἶχον καὶ Παρρασίην ἐνέμοντο,
	τῶν ἦρχ' ̓Αγκαίοιο πάϊς κρείων ̓Αγαπήνωρ
	ἑξήκοντα νεῶν: πολέες δ' ἐν νηὶ̈ ἑκάστῃ
	̓Αρκάδες ἄνδρες ἔβαινον ἐπιστάμενοι πολεμίζειν.
	αὐτὸς γάρ σφιν δῶκεν ἄναξ ἀνδρῶν ̓Αγαμέμνων
	νῆας ἐϋσσέλμους περάαν ἐπὶ οἴνοπα πόντον
	̓Ατρεί̈δης, ἐπεὶ οὔ σφι θαλάσσια ἔργα μεμήλει.
	οἳ δ' ἄρα Βουπράσιόν τε καὶ ̓́Ηλιδα δῖαν ἔναιον
	ὅσσον ἐφ' ̔Υρμίνη καὶ Μύρσινος ἐσχατόωσα
	πέτρη τ' ̓Ωλενίη καὶ ̓Αλήσιον ἐντὸς ἐέργει,
	τῶν αὖ τέσσαρες ἀρχοὶ ἔσαν, δέκα δ' ἀνδρὶ ἑκάστῳ
	νῆες ἕποντο θοαί, πολέες δ' ἔμβαινον ̓Επειοί.
	τῶν μὲν ἄρ' ̓Αμφίμαχος καὶ Θάλπιος ἡγησάσθην
	υἷες ὃ μὲν Κτεάτου, ὃ δ' ἄρ' Εὐρύτου, ̓Ακτορίωνε:
	τῶν δ' ̓Αμαρυγκεί̈δης ἦρχε κρατερὸς Διώρης:
	τῶν δὲ τετάρτων ἦρχε Πολύξεινος θεοειδὴς
	υἱὸς ̓Αγασθένεος Αὐγηϊάδαο ἄνακτος.
	οἳ δ' ἐκ Δουλιχίοιο ̓Εχινάων θ' ἱεράων
	νήσων, αἳ ναίουσι πέρην ἁλὸς ̓́Ηλιδος ἄντα,
	τῶν αὖθ' ἡγεμόνευε Μέγης ἀτάλαντος ̓́Αρηϊ
	Φυλεί̈δης, ὃν τίκτε Διὶ̈ φίλος ἱππότα Φυλεύς,
	ὅς ποτε Δουλίχιον δ' ἀπενάσσατο πατρὶ χολωθείς:
	τῷ δ' ἅμα τεσσαράκοντα μέλαιναι νῆες ἕποντο.
	αὐτὰρ ̓Οδυσσεὺς ἦγε Κεφαλλῆνας μεγαθύμους,
	οἵ ῥ' ̓Ιθάκην εἶχον καὶ Νήριτον εἰνοσίφυλλον
	καὶ Κροκύλει' ἐνέμοντο καὶ Αἰγίλιπα τρηχεῖαν,
	οἵ τε Ζάκυνθον ἔχον ἠδ' οἳ Σάμον ἀμφενέμοντο,
	οἵ τ' ἤπειρον ἔχον ἠδ' ἀντιπέραι' ἐνέμοντο:
	τῶν μὲν ̓Οδυσσεὺς ἦρχε Διὶ μῆτιν ἀτάλαντος:
	τῷ δ' ἅμα νῆες ἕποντο δυώδεκα μιλτοπάρῃοι.
	Αἰτωλῶν δ' ἡγεῖτο Θόας ̓Ανδραίμονος υἱός,
	οἳ Πλευρῶν' ἐνέμοντο καὶ ̓́Ωλενον ἠδὲ Πυλήνην
	Χαλκίδα τ' ἀγχίαλον Καλυδῶνά τε πετρήεσσαν:
	οὐ γὰρ ἔτ' Οἰνῆος μεγαλήτορος υἱέες ἦσαν,
	οὐδ' ἄρ' ἔτ' αὐτὸς ἔην, θάνε δὲ ξανθὸς Μελέαγρος:
	τῷ δ' ἐπὶ πάντ' ἐτέταλτο ἀνασσέμεν Αἰτωλοῖσι:
	τῷ δ' ἅμα τεσσαράκοντα μέλαιναι νῆες ἕποντο.
	Κρητῶν δ' ̓Ιδομενεὺς δουρὶ κλυτὸς ἡγεμόνευεν,
	οἳ Κνωσόν τ' εἶχον Γόρτυνά τε τειχιόεσσαν,
	Λύκτον Μίλητόν τε καὶ ἀργινόεντα Λύκαστον
	Φαιστόν τε ̔Ρύτιόν τε, πόλεις εὖ ναιετοώσας,
	ἄλλοι θ' οἳ Κρήτην ἑκατόμπολιν ἀμφενέμοντο.
	τῶν μὲν ἄρ' ̓Ιδομενεὺς δουρὶ κλυτὸς ἡγεμόνευε
	Μηριόνης τ' ἀτάλαντος ̓Ενυαλίῳ ἀνδρειφόντῃ:
	τοῖσι δ' ἅμ' ὀγδώκοντα μέλαιναι νῆες ἕποντο.
	Τληπόλεμος δ' ̔Ηρακλεί̈δης ἠύ̈ς τε μέγας τε
	ἐκ ̔Ρόδου ἐννέα νῆας ἄγεν ̔Ροδίων ἀγερώχων,
	οἳ ̔Ρόδον ἀμφενέμοντο διὰ τρίχα κοσμηθέντες
	Λίνδον ̓Ιηλυσόν τε καὶ ἀργινόεντα Κάμειρον.
	τῶν μὲν Τληπόλεμος δουρὶ κλυτὸς ἡγεμόνευεν,
	ὃν τέκεν ̓Αστυόχεια βίῃ ̔Ηρακληείῃ,
	τὴν ἄγετ' ἐξ ̓Εφύρης ποταμοῦ ἄπο Σελλήεντος
	πέρσας ἄστεα πολλὰ διοτρεφέων αἰζηῶν.
	Τληπόλεμος δ' ἐπεὶ οὖν τράφ' ἐνὶ μεγάρῳ εὐπήκτῳ,
	αὐτίκα πατρὸς ἑοῖο φίλον μήτρωα κατέκτα
	ἤδη γηράσκοντα Λικύμνιον ὄζον ̓́Αρηος:
	αἶψα δὲ νῆας ἔπηξε, πολὺν δ' ὅ γε λαὸν ἀγείρας
	βῆ φεύγων ἐπὶ πόντον: ἀπείλησαν γάρ οἱ ἄλλοι
	υἱέες υἱωνοί τε βίης ̔Ηρακληείης.
	αὐτὰρ ὅ γ' ἐς ̔Ρόδον ἷξεν ἀλώμενος ἄλγεα πάσχων:
	τριχθὰ δὲ ᾤκηθεν καταφυλαδόν, ἠδὲ φίληθεν
	ἐκ Διός, ὅς τε θεοῖσι καὶ ἀνθρώποισιν ἀνάσσει,
	καί σφιν θεσπέσιον πλοῦτον κατέχευε Κρονίων.
	Νιρεὺς αὖ Σύμηθεν ἄγε τρεῖς νῆας ἐί̈σας
	Νιρεὺς ̓Αγλαί̈ης υἱὸς Χαρόποιό τ' ἄνακτος
	Νιρεύς, ὃς κάλλιστος ἀνὴρ ὑπὸ ̓́Ιλιον ἦλθε
	τῶν ἄλλων Δαναῶν μετ' ἀμύμονα Πηλεί̈ωνα:
	ἀλλ' ἀλαπαδνὸς ἔην, παῦρος δέ οἱ εἵπετο λαός.
	οἳ δ' ἄρα Νίσυρόν τ' εἶχον Κράπαθόν τε Κάσον τε
	καὶ Κῶν Εὐρυπύλοιο πόλιν νήσους τε Καλύδνας,
	τῶν αὖ Φείδιππός τε καὶ ̓́Αντιφος ἡγησάσθην
	Θεσσαλοῦ υἷε δύω ̔Ηρακλεί̈δαο ἄνακτος:
	τοῖς δὲ τριήκοντα γλαφυραὶ νέες ἐστιχόωντο.
	νῦν αὖ τοὺς ὅσσοι τὸ Πελασγικὸν ̓́Αργος ἔναιον,
	οἵ τ' ̓́Αλον οἵ τ' ̓Αλόπην οἵ τε Τρηχῖνα νέμοντο,
	οἵ τ' εἶχον Φθίην ἠδ' ̔Ελλάδα καλλιγύναικα,
	Μυρμιδόνες δὲ καλεῦντο καὶ ̔́Ελληνες καὶ ̓Αχαιοί,
	τῶν αὖ πεντήκοντα νεῶν ἦν ἀρχὸς ̓Αχιλλεύς.
	ἀλλ' οἵ γ' οὐ πολέμοιο δυσηχέος ἐμνώοντο:
	οὐ γὰρ ἔην ὅς τίς σφιν ἐπὶ στίχας ἡγήσαιτο:
	κεῖτο γὰρ ἐν νήεσσι ποδάρκης δῖος ̓Αχιλλεὺς
	κούρης χωόμενος Βρισηί̈δος ἠϋκόμοιο,
	τὴν ἐκ Λυρνησσοῦ ἐξείλετο πολλὰ μογήσας
	Λυρνησσὸν διαπορθήσας καὶ τείχεα Θήβης,
	κὰδ δὲ Μύνητ' ἔβαλεν καὶ ̓Επίστροφον ἐγχεσιμώρους,
	υἱέας Εὐηνοῖο Σεληπιάδαο ἄνακτος:
	τῆς ὅ γε κεῖτ' ἀχέων, τάχα δ' ἀνστήσεσθαι ἔμελλεν.
	οἳ δ' εἶχον Φυλάκην καὶ Πύρασον ἀνθεμόεντα
	Δήμητρος τέμενος, ̓́Ιτωνά τε μητέρα μήλων,
	ἀγχίαλόν τ' ̓Αντρῶνα ἰδὲ Πτελεὸν λεχεποίην,
	τῶν αὖ Πρωτεσίλαος ἀρήϊος ἡγεμόνευε
	ζωὸς ἐών: τότε δ' ἤδη ἔχεν κάτα γαῖα μέλαινα.
	τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο
	καὶ δόμος ἡμιτελής: τὸν δ' ἔκτανε Δάρδανος ἀνὴρ
	νηὸς ἀποθρῴσκοντα πολὺ πρώτιστον ̓Αχαιῶν.
	οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:
	ἀλλά σφεας κόσμησε Ποδάρκης ὄζος ̓́Αρηος
	̓Ιφίκλου υἱὸς πολυμήλου Φυλακίδαο
	αὐτοκασίγνητος μεγαθύμου Πρωτεσιλάου
	ὁπλότερος γενεῇ: ὁ δ' ἅμα πρότερος καὶ ἀρείων
	ἥρως Πρωτεσίλαος ἀρήϊος: οὐδέ τι λαοὶ
	δεύονθ' ἡγεμόνος, πόθεόν γε μὲν ἐσθλὸν ἐόντα:
	τῷ δ' ἅμα τεσσαράκοντα μέλαιναι νῆες ἕποντο.
	οἳ δὲ Φερὰς ἐνέμοντο παραὶ Βοιβηί̈δα λίμνην
	Βοίβην καὶ Γλαφύρας καὶ ἐϋκτιμένην ̓Ιαωλκόν,
	τῶν ἦρχ' ̓Αδμήτοιο φίλος πάϊς ἕνδεκα νηῶν
	Εὔμηλος, τὸν ὑπ' ̓Αδμήτῳ τέκε δῖα γυναικῶν
	̓́Αλκηστις Πελίαο θυγατρῶν εἶδος ἀρίστη.
	οἳ δ' ἄρα Μηθώνην καὶ Θαυμακίην ἐνέμοντο
	καὶ Μελίβοιαν ἔχον καὶ ̓Ολιζῶνα τρηχεῖαν,
	τῶν δὲ Φιλοκτήτης ἦρχεν τόξων ἐὺ̈ εἰδὼς
	ἑπτὰ νεῶν: ἐρέται δ' ἐν ἑκάστῃ πεντήκοντα
	ἐμβέβασαν τόξων εὖ εἰδότες ἶφι μάχεσθαι.
	ἀλλ' ὃ μὲν ἐν νήσῳ κεῖτο κρατέρ' ἄλγεα πάσχων
	Λήμνῳ ἐν ἠγαθέῃ, ὅθι μιν λίπον υἷες ̓Αχαιῶν
	ἕλκεϊ μοχθίζοντα κακῷ ὀλοόφρονος ὕδρου:
	ἔνθ' ὅ γε κεῖτ' ἀχέων: τάχα δὲ μνήσεσθαι ἔμελλον
	̓Αργεῖοι παρὰ νηυσὶ Φιλοκτήταο ἄνακτος.
	οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:
	ἀλλὰ Μέδων κόσμησεν ̓Οϊλῆος νόθος υἱός,
	τόν ῥ' ἔτεκεν ̔Ρήνη ὑπ' ̓Οϊλῆϊ πτολιπόρθῳ.
	οἳ δ' εἶχον Τρίκκην καὶ ̓Ιθώμην κλωμακόεσσαν,
	οἵ τ' ἔχον Οἰχαλίην πόλιν Εὐρύτου Οἰχαλιῆος,
	τῶν αὖθ' ἡγείσθην ̓Ασκληπιοῦ δύο παῖδε
	ἰητῆρ' ἀγαθὼ Ποδαλείριος ἠδὲ Μαχάων:
	τοῖς δὲ τριήκοντα γλαφυραὶ νέες ἐστιχόωντο.
	οἳ δ' ἔχον ̓Ορμένιον, οἵ τε κρήνην ̔Υπέρειαν,
	οἵ τ' ἔχον ̓Αστέριον Τιτάνοιό τε λευκὰ κάρηνα,
	τῶν ἦρχ' Εὐρύπυλος Εὐαίμονος ἀγλαὸς υἱός:
	τῷ δ' ἅμα τεσσαράκοντα μέλαιναι νῆες ἕποντο.
	οἳ δ' ̓́Αργισσαν ἔχον καὶ Γυρτώνην ἐνέμοντο,
	̓́Ορθην ̓Ηλώνην τε πόλιν τ' ̓Ολοοσσόνα λευκήν,
	τῶν αὖθ' ἡγεμόνευε μενεπτόλεμος Πολυποίτης
	υἱὸς Πειριθόοιο τὸν ἀθάνατος τέκετο Ζεύς:
	τόν ῥ' ὑπὸ Πειριθόῳ τέκετο κλυτὸς ̔Ιπποδάμεια
	ἤματι τῷ ὅτε Φῆρας ἐτίσατο λαχνήεντας,
	τοὺς δ' ἐκ Πηλίου ὦσε καὶ Αἰθίκεσσι πέλασσεν:
	οὐκ οἶος, ἅμα τῷ γε Λεοντεὺς ὄζος ̓́Αρηος
	υἱὸς ὑπερθύμοιο Κορώνου Καινεί̈δαο:
	τοῖς δ' ἅμα τεσσαράκοντα μέλαιναι νῆες ἕποντο.
	Γουνεὺς δ' ἐκ Κύφου ἦγε δύω καὶ εἴκοσι νῆας:
	τῷ δ' ̓Ενιῆνες ἕποντο μενεπτόλεμοί τε Περαιβοὶ
	οἳ περὶ Δωδώνην δυσχείμερον οἰκί' ἔθεντο,
	οἵ τ' ἀμφ' ἱμερτὸν Τιταρησσὸν ἔργα νέμοντο
	ὅς ῥ' ἐς Πηνειὸν προί̈ει καλλίρροον ὕδωρ,
	οὐδ' ὅ γε Πηνειῷ συμμίσγεται ἀργυροδίνῃ,
	ἀλλά τέ μιν καθύπερθεν ἐπιρρέει ἠύ̈τ' ἔλαιον:
	ὅρκου γὰρ δεινοῦ Στυγὸς ὕδατός ἐστιν ἀπορρώξ.
	Μαγνήτων δ' ἦρχε Πρόθοος Τενθρηδόνος υἱός,
	οἳ περὶ Πηνειὸν καὶ Πήλιον εἰνοσίφυλλον
	ναίεσκον: τῶν μὲν Πρόθοος θοὸς ἡγεμόνευε,
	τῷ δ' ἅμα τεσσαράκοντα μέλαιναι νῆες ἕποντο.
	οὗτοι ἄρ' ἡγεμόνες Δαναῶν καὶ κοίρανοι ἦσαν:
	τίς τὰρ τῶν ὄχ' ἄριστος ἔην σύ μοι ἔννεπε Μοῦσα
	αὐτῶν ἠδ' ἵππων, οἳ ἅμ' ̓Ατρεί̈δῃσιν ἕποντο.
	ἵπποι μὲν μέγ' ἄρισται ἔσαν Φηρητιάδαο,
	τὰς Εὔμηλος ἔλαυνε ποδώκεας ὄρνιθας ὣς
	ὄτριχας οἰέτεας σταφύλῇ ἐπὶ νῶτον ἐί̈σας:
	τὰς ἐν Πηρείῃ θρέψ' ἀργυρότοξος ̓Απόλλων
	ἄμφω θηλείας, φόβον ̓́Αρηος φορεούσας.
	ἀνδρῶν αὖ μέγ' ἄριστος ἔην Τελαμώνιος Αἴας
	ὄφρ' ̓Αχιλεὺς μήνιεν: ὃ γὰρ πολὺ φέρτατος ἦεν,
	ἵπποι θ' οἳ φορέεσκον ἀμύμονα Πηλεί̈ωνα.
	ἀλλ' ὃ μὲν ἐν νήεσσι κορωνίσι ποντοπόροισι
	κεῖτ' ἀπομηνίσας ̓Αγαμέμνονι ποιμένι λαῶν
	̓Ατρεί̈δῃ: λαοὶ δὲ παρὰ ῥηγμῖνι θαλάσσης
	δίσκοισιν τέρποντο καὶ αἰγανέῃσιν ἱέντες
	τόξοισίν θ': ἵπποι δὲ παρ' ἅρμασιν οἷσιν ἕκαστος
	λωτὸν ἐρεπτόμενοι ἐλεόθρεπτόν τε σέλινον
	ἕστασαν: ἅρματα δ' εὖ πεπυκασμένα κεῖτο ἀνάκτων
	ἐν κλισίῃς: οἳ δ' ἀρχὸν ἀρηί̈φιλον ποθέοντες
	φοίτων ἔνθα καὶ ἔνθα κατὰ στρατὸν οὐδὲ μάχοντο.
	οἳ δ' ἄρ' ἴσαν ὡς εἴ τε πυρὶ χθὼν πᾶσα νέμοιτο:
	γαῖα δ' ὑπεστενάχιζε Διὶ ὣς τερπικεραύνῳ
	χωομένῳ ὅτε τ' ἀμφὶ Τυφωέϊ γαῖαν ἱμάσσῃ
	εἰν ̓Αρίμοις, ὅθι φασὶ Τυφωέος ἔμμεναι εὐνάς:
	ὣς ἄρα τῶν ὑπὸ ποσσὶ μέγα στεναχίζετο γαῖα
	ἐρχομένων: μάλα δ' ὦκα διέπρησσον πεδίοιο.
	Τρωσὶν δ' ἄγγελος ἦλθε ποδήνεμος ὠκέα ̓͂Ιρις
	πὰρ Διὸς αἰγιόχοιο σὺν ἀγγελίῃ ἀλεγεινῇ:
	οἳ δ' ἀγορὰς ἀγόρευον ἐπὶ Πριάμοιο θύρῃσι
	πάντες ὁμηγερέες ἠμὲν νέοι ἠδὲ γέροντες:
	ἀγχοῦ δ' ἱσταμένη προσέφη πόδας ὠκέα ̓͂Ιρις:
	εἴσατο δὲ φθογγὴν υἷϊ Πριάμοιο Πολίτῃ,
	ὃς Τρώων σκοπὸς ἷζε ποδωκείῃσι πεποιθὼς
	τύμβῳ ἐπ' ἀκροτάτῳ Αἰσυήταο γέροντος,
	δέγμενος ὁππότε ναῦφιν ἀφορμηθεῖεν ̓Αχαιοί:
	τῷ μιν ἐεισαμένη προσέφη πόδας ὠκέα ̓͂Ιρις:
	ὦ γέρον αἰεί τοι μῦθοι φίλοι ἄκριτοί εἰσιν,
	ὥς ποτ' ἐπ' εἰρήνης: πόλεμος δ' ἀλίαστος ὄρωρεν.
	ἤδη μὲν μάλα πολλὰ μάχας εἰσήλυθον ἀνδρῶν,
	ἀλλ' οὔ πω τοιόνδε τοσόνδέ τε λαὸν ὄπωπα:
	λίην γὰρ φύλλοισιν ἐοικότες ἢ ψαμάθοισιν
	ἔρχονται πεδίοιο μαχησόμενοι προτὶ ἄστυ.
	̔́Εκτορ σοὶ δὲ μάλιστ' ἐπιτέλλομαι, ὧδε δὲ ῥέξαι:
	πολλοὶ γὰρ κατὰ ἄστυ μέγα Πριάμου ἐπίκουροι,
	ἄλλη δ' ἄλλων γλῶσσα πολυσπερέων ἀνθρώπων:
	τοῖσιν ἕκαστος ἀνὴρ σημαινέτω οἷσί περ ἄρχει,
	τῶν δ' ἐξηγείσθω κοσμησάμενος πολιήτας.
	ὣς ἔφαθ', ̔́Εκτωρ δ' οὔ τι θεᾶς ἔπος ἠγνοίησεν,
	αἶψα δ' ἔλυς' ἀγορήν: ἐπὶ τεύχεα δ' ἐσσεύοντο:
	πᾶσαι δ' ὠί̈γνυντο πύλαι, ἐκ δ' ἔσσυτο λαὸς
	πεζοί θ' ἱππῆές τε: πολὺς δ' ὀρυμαγδὸς ὀρώρει.
	ἔστι δέ τις προπάροιθε πόλιος αἰπεῖα κολώνη
	ἐν πεδίῳ ἀπάνευθε περίδρομος ἔνθα καὶ ἔνθα,
	τὴν ἤτοι ἄνδρες Βατίειαν κικλήσκουσιν,
	ἀθάνατοι δέ τε σῆμα πολυσκάρθμοιο Μυρίνης:
	ἔνθα τότε Τρῶές τε διέκριθεν ἠδ' ἐπίκουροι.
	Τρωσὶ μὲν ἡγεμόνευε μέγας κορυθαίολος ̔́Εκτωρ
	Πριαμίδης: ἅμα τῷ γε πολὺ πλεῖστοι καὶ ἄριστοι
	λαοὶ θωρήσσοντο μεμαότες ἐγχείῃσι.
	Δαρδανίων αὖτ' ἦρχεν ἐὺ̈ς πάϊς ̓Αγχίσαο
	Αἰνείας, τὸν ὑπ' ̓Αγχίσῃ τέκε δῖ' ̓Αφροδίτη
	̓́Ιδης ἐν κνημοῖσι θεὰ βροτῷ εὐνηθεῖσα,
	οὐκ οἶος, ἅμα τῷ γε δύω ̓Αντήνορος υἷε
	̓Αρχέλοχός τ' ̓Ακάμας τε μάχης εὖ εἰδότε πάσης.
	οἳ δὲ Ζέλειαν ἔναιον ὑπαὶ πόδα νείατον ̓́Ιδης
	ἀφνειοὶ πίνοντες ὕδωρ μέλαν Αἰσήποιο
	Τρῶες, τῶν αὖτ' ἦρχε Λυκάονος ἀγλαὸς υἱὸς
	Πάνδαρος, ᾧ καὶ τόξον ̓Απόλλων αὐτὸς ἔδωκεν.
	οἳ δ' ̓Αδρήστειάν τ' εἶχον καὶ δῆμον ̓Απαισοῦ
	καὶ Πιτύειαν ἔχον καὶ Τηρείης ὄρος αἰπύ,
	τῶν ἦρχ' ̓́Αδρηστός τε καὶ ̓́Αμφιος λινοθώρηξ
	υἷε δύω Μέροπος Περκωσίου, ὃς περὶ πάντων
	ᾔδεε μαντοσύνας, οὐδὲ οὓς παῖδας ἔασκε
	στείχειν ἐς πόλεμον φθισήνορα: τὼ δέ οἱ οὔ τι
	πειθέσθην: κῆρες γὰρ ἄγον μέλανος θανάτοιο.
	οἳ δ' ἄρα Περκώτην καὶ Πράκτιον ἀμφενέμοντο
	καὶ Σηστὸν καὶ ̓́Αβυδον ἔχον καὶ δῖαν ̓Αρίσβην,
	τῶν αὖθ' ̔Υρτακίδης ἦρχ' ̓́Ασιος ὄρχαμος ἀνδρῶν,
	̓́Ασιος ̔Υρτακίδης ὃν ̓Αρίσβηθεν φέρον ἵπποι
	αἴθωνες μεγάλοι ποταμοῦ ἄπο Σελλήεντος.
	̔Ιππόθοος δ' ἄγε φῦλα Πελασγῶν ἐγχεσιμώρων
	τῶν οἳ Λάρισαν ἐριβώλακα ναιετάασκον:
	τῶν ἦρχ' ̔Ιππόθοός τε Πύλαιός τ' ὄζος ̓́Αρηος,
	υἷε δύω Λήθοιο Πελασγοῦ Τευταμίδαο.
	αὐτὰρ Θρήϊκας ἦγ' ̓Ακάμας καὶ Πείροος ἥρως
	ὅσσους ̔Ελλήσποντος ἀγάρροος ἐντὸς ἐέργει.
	Εὔφημος δ' ἀρχὸς Κικόνων ἦν αἰχμητάων
	υἱὸς Τροιζήνοιο διοτρεφέος Κεάδαο.
	αὐτὰρ Πυραίχμης ἄγε Παίονας ἀγκυλοτόξους
	τηλόθεν ἐξ ̓Αμυδῶνος ἀπ' ̓Αξιοῦ εὐρὺ ῥέοντος,
	̓Αξιοῦ οὗ κάλλιστον ὕδωρ ἐπικίδναται αἶαν.
	Παφλαγόνων δ' ἡγεῖτο Πυλαιμένεος λάσιον κῆρ
	ἐξ ̓Ενετῶν, ὅθεν ἡμιόνων γένος ἀγροτεράων,
	οἵ ῥα Κύτωρον ἔχον καὶ Σήσαμον ἀμφενέμοντο
	ἀμφί τε Παρθένιον ποταμὸν κλυτὰ δώματ' ἔναιον
	Κρῶμνάν τ' Αἰγιαλόν τε καὶ ὑψηλοὺς ̓Ερυθίνους.
	αὐτὰρ ̔Αλιζώνων ̓Οδίος καὶ ̓Επίστροφος ἦρχον
	τηλόθεν ἐξ ̓Αλύβης, ὅθεν ἀργύρου ἐστὶ γενέθλη.
	Μυσῶν δὲ Χρόμις ἦρχε καὶ ̓́Εννομος οἰωνιστής:
	ἀλλ' οὐκ οἰωνοῖσιν ἐρύσατο κῆρα μέλαιναν,
	ἀλλ' ἐδάμη ὑπὸ χερσὶ ποδώκεος Αἰακίδαο
	ἐν ποταμῷ, ὅθι περ Τρῶας κεράϊζε καὶ ἄλλους.
	Φόρκυς αὖ Φρύγας ἦγε καὶ ̓Ασκάνιος θεοειδὴς
	τῆλ' ἐξ ̓Ασκανίης: μέμασαν δ' ὑσμῖνι μάχεσθαι.
	Μῄοσιν αὖ Μέσθλης τε καὶ ̓́Αντιφος ἡγησάσθην
	υἷε Ταλαιμένεος τὼ Γυγαίη τέκε λίμνη,
	οἳ καὶ Μῄονας ἦγον ὑπὸ Τμώλῳ γεγαῶτας.
	Νάστης αὖ Καρῶν ἡγήσατο βαρβαροφώνων,
	οἳ Μίλητον ἔχον Φθιρῶν τ' ὄρος ἀκριτόφυλλον
	Μαιάνδρου τε ῥοὰς Μυκάλης τ' αἰπεινὰ κάρηνα:
	τῶν μὲν ἄρ' ̓Αμφίμαχος καὶ Νάστης ἡγησάσθην,
	Νάστης ̓Αμφίμαχός τε Νομίονος ἀγλαὰ τέκνα,
	ὃς καὶ χρυσὸν ἔχων πόλεμον δ' ἴεν ἠύ̈τε κούρη
	νήπιος, οὐδέ τί οἱ τό γ' ἐπήρκεσε λυγρὸν ὄλεθρον,
	ἀλλ' ἐδάμη ὑπὸ χερσὶ ποδώκεος Αἰακίδαο
	ἐν ποταμῷ, χρυσὸν δ' ̓Αχιλεὺς ἐκόμισσε δαί̈φρων.
	Σαρπηδὼν δ' ἦρχεν Λυκίων καὶ Γλαῦκος ἀμύμων
	τηλόθεν ἐκ Λυκίης, Ξάνθου ἄπο δινήεντος.
