	ὣς οἱ μὲν Τρῶες φυλακὰς ἔχον: αὐτὰρ ̓Αχαιοὺς
	θεσπεσίη ἔχε φύζα φόβου κρυόεντος ἑταίρη,
	πένθεϊ δ' ἀτλήτῳ βεβολήατο πάντες ἄριστοι.
	ὡς δ' ἄνεμοι δύο πόντον ὀρίνετον ἰχθυόεντα
	Βορέης καὶ Ζέφυρος, τώ τε Θρῄκηθεν ἄητον
	ἐλθόντ' ἐξαπίνης: ἄμυδις δέ τε κῦμα κελαινὸν
	κορθύεται, πολλὸν δὲ παρὲξ ἅλα φῦκος ἔχευεν:
	ὣς ἐδαί̈ζετο θυμὸς ἐνὶ στήθεσσιν ̓Αχαιῶν.
	̓Ατρεί̈δης δ' ἄχεϊ μεγάλῳ βεβολημένος ἦτορ
	φοίτα κηρύκεσσι λιγυφθόγγοισι κελεύων
	κλήδην εἰς ἀγορὴν κικλήσκειν ἄνδρα ἕκαστον,
	μὴ δὲ βοᾶν: αὐτὸς δὲ μετὰ πρώτοισι πονεῖτο.
	ἷζον δ' εἰν ἀγορῇ τετιηότες: ἂν δ' ̓Αγαμέμνων
	ἵστατο δάκρυ χέων ὥς τε κρήνη μελάνυδρος
	ἥ τε κατ' αἰγίλιπος πέτρης δνοφερὸν χέει ὕδωρ:
	ὣς ὃ βαρὺ στενάχων ἔπε' ̓Αργείοισι μετηύδα:
	ὦ φίλοι ̓Αργείων ἡγήτορες ἠδὲ μέδοντες
	Ζεύς με μέγα Κρονίδης ἄτῃ ἐνέδησε βαρείῃ
	σχέτλιος, ὃς τότε μέν μοι ὑπέσχετο καὶ κατένευσεν
	̓́Ιλιον ἐκπέρσαντ' εὐτείχεον ἀπονέεσθαι,
	νῦν δὲ κακὴν ἀπάτην βουλεύσατο, καί με κελεύει
	δυσκλέα ̓́Αργος ἱκέσθαι, ἐπεὶ πολὺν ὤλεσα λαόν.
	οὕτω που Διὶ μέλλει ὑπερμενέϊ φίλον εἶναι,
	ὃς δὴ πολλάων πολίων κατέλυσε κάρηνα
	ἠδ' ἔτι καὶ λύσει: τοῦ γὰρ κράτος ἐστὶ μέγιστον.
	ἀλλ' ἄγεθ' ὡς ἂν ἐγὼ εἴπω πειθώμεθα πάντες:
	φεύγωμεν σὺν νηυσὶ φίλην ἐς πατρίδα γαῖαν:
	οὐ γὰρ ἔτι Τροίην αἱρήσομεν εὐρυάγυιαν.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.
	δὴν δ' ἄνεῳ ἦσαν τετιηότες υἷες ̓Αχαιῶν:
	ὀψὲ δὲ δὴ μετέειπε βοὴν ἀγαθὸς Διομήδης:
	̓Ατρεί̈δη σοὶ πρῶτα μαχήσομαι ἀφραδέοντι,
	ἣ θέμις ἐστὶν ἄναξ ἀγορῇ: σὺ δὲ μή τι χολωθῇς.
	ἀλκὴν μέν μοι πρῶτον ὀνείδισας ἐν Δαναοῖσι
	φὰς ἔμεν ἀπτόλεμον καὶ ἀνάλκιδα: ταῦτα δὲ πάντα
	ἴσας' ̓Αργείων ἠμὲν νέοι ἠδὲ γέροντες.
	σοὶ δὲ διάνδιχα δῶκε Κρόνου πάϊς ἀγκυλομήτεω:
	σκήπτρῳ μέν τοι δῶκε τετιμῆσθαι περὶ πάντων,
	ἀλκὴν δ' οὔ τοι δῶκεν, ὅ τε κράτος ἐστὶ μέγιστον.
	δαιμόνι' οὕτω που μάλα ἔλπεαι υἷας ̓Αχαιῶν
	ἀπτολέμους τ' ἔμεναι καὶ ἀνάλκιδας ὡς ἀγορεύεις;
	εἰ δέ τοι αὐτῷ θυμὸς ἐπέσσυται ὥς τε νέεσθαι
	ἔρχεο: πάρ τοι ὁδός, νῆες δέ τοι ἄγχι θαλάσσης
	ἑστᾶς', αἵ τοι ἕποντο Μυκήνηθεν μάλα πολλαί.
	ἀλλ' ἄλλοι μενέουσι κάρη κομόωντες ̓Αχαιοὶ
	εἰς ὅ κέ περ Τροίην διαπέρσομεν. εἰ δὲ καὶ αὐτοὶ
	φευγόντων σὺν νηυσὶ φίλην ἐς πατρίδα γαῖαν:
	νῶϊ δ' ἐγὼ Σθένελός τε μαχησόμεθ' εἰς ὅ κε τέκμωρ
	̓Ιλίου εὕρωμεν: σὺν γὰρ θεῷ εἰλήλουθμεν.
	ὣς ἔφαθ', οἳ δ' ἄρα πάντες ἐπίαχον υἷες ̓Αχαιῶν
	μῦθον ἀγασσάμενοι Διομήδεος ἱπποδάμοιο.
	τοῖσι δ' ἀνιστάμενος μετεφώνεεν ἱππότα Νέστωρ:
	Τυδεί̈δη περὶ μὲν πολέμῳ ἔνι καρτερός ἐσσι,
	καὶ βουλῇ μετὰ πάντας ὁμήλικας ἔπλευ ἄριστος.
	οὔ τίς τοι τὸν μῦθον ὀνόσσεται ὅσσοι ̓Αχαιοί,
	οὐδὲ πάλιν ἐρέει: ἀτὰρ οὐ τέλος ἵκεο μύθων.
	ἦ μὲν καὶ νέος ἐσσί, ἐμὸς δέ κε καὶ πάϊς εἴης
	ὁπλότατος γενεῆφιν: ἀτὰρ πεπνυμένα βάζεις
	̓Αργείων βασιλῆας, ἐπεὶ κατὰ μοῖραν ἔειπες.
	ἀλλ' ἄγ' ἐγών, ὃς σεῖο γεραίτερος εὔχομαι εἶναι,
	ἐξείπω καὶ πάντα διίξομαι: οὐδέ κέ τίς μοι
	μῦθον ἀτιμήσει', οὐδὲ κρείων ̓Αγαμέμνων.
	ἀφρήτωρ ἀθέμιστος ἀνέστιός ἐστιν ἐκεῖνος
	ὃς πολέμου ἔραται ἐπιδημίου ὀκρυόεντος.
	ἀλλ' ἤτοι νῦν μὲν πειθώμεθα νυκτὶ μελαίνῃ
	δόρπά τ' ἐφοπλισόμεσθα: φυλακτῆρες δὲ ἕκαστοι
	λεξάσθων παρὰ τάφρον ὀρυκτὴν τείχεος ἐκτός.
	κούροισιν μὲν ταῦτ' ἐπιτέλλομαι: αὐτὰρ ἔπειτα
	̓Ατρεί̈δη σὺ μὲν ἄρχε: σὺ γὰρ βασιλεύτατός ἐσσι.
	δαίνυ δαῖτα γέρουσιν: ἔοικέ τοι, οὔ τοι ἀεικές.
	πλεῖαί τοι οἴνου κλισίαι, τὸν νῆες ̓Αχαιῶν
	ἠμάτιαι Θρῄκηθεν ἐπ' εὐρέα πόντον ἄγουσι:
	πᾶσά τοί ἐσθ' ὑποδεξίη, πολέεσσι δ' ἀνάσσεις.
	πολλῶν δ' ἀγρομένων τῷ πείσεαι ὅς κεν ἀρίστην
	βουλὴν βουλεύσῃ: μάλα δὲ χρεὼ πάντας ̓Αχαιοὺς
	ἐσθλῆς καὶ πυκινῆς, ὅτι δήϊοι ἐγγύθι νηῶν
	καίουσιν πυρὰ πολλά: τίς ἂν τάδε γηθήσειε;
	νὺξ δ' ἧδ' ἠὲ διαρραίσει στρατὸν ἠὲ σαώσει.
	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.
	ἐκ δὲ φυλακτῆρες σὺν τεύχεσιν ἐσσεύοντο
	ἀμφί τε Νεστορίδην Θρασυμήδεα ποιμένα λαῶν,
	ἠδ' ἀμφ' ̓Ασκάλαφον καὶ ̓Ιάλμενον υἷας ̓́Αρηος
	ἀμφί τε Μηριόνην ̓Αφαρῆά τε Δηί̈πυρόν τε,
	ἠδ' ἀμφὶ Κρείοντος υἱὸν Λυκομήδεα δῖον.
	ἕπτ' ἔσαν ἡγεμόνες φυλάκων, ἑκατὸν δὲ ἑκάστῳ
	κοῦροι ἅμα στεῖχον δολίχ' ἔγχεα χερσὶν ἔχοντες:
	κὰδ δὲ μέσον τάφρου καὶ τείχεος ἷζον ἰόντες:
	ἔνθα δὲ πῦρ κήαντο, τίθεντο δὲ δόρπα ἕκαστος.
	̓Ατρεί̈δης δὲ γέροντας ἀολλέας ἦγεν ̓Αχαιῶν
	ἐς κλισίην, παρὰ δέ σφι τίθει μενοεικέα δαῖτα.
	οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.
	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
	τοῖς ὁ γέρων πάμπρωτος ὑφαίνειν ἤρχετο μῆτιν
	Νέστωρ, οὗ καὶ πρόσθεν ἀρίστη φαίνετο βουλή:
	ὅ σφιν ἐϋφρονέων ἀγορήσατο καὶ μετέειπεν:
	̓Ατρεί̈δη κύδιστε ἄναξ ἀνδρῶν ̓Αγάμεμνον
	ἐν σοὶ μὲν λήξω, σέο δ' ἄρξομαι, οὕνεκα πολλῶν
	λαῶν ἐσσι ἄναξ καί τοι Ζεὺς ἐγγυάλιξε
	σκῆπτρόν τ' ἠδὲ θέμιστας, ἵνά σφισι βουλεύῃσθα.
	τώ σε χρὴ περὶ μὲν φάσθαι ἔπος ἠδ' ἐπακοῦσαι,
	κρηῆναι δὲ καὶ ἄλλῳ, ὅτ' ἄν τινα θυμὸς ἀνώγῃ
	εἰπεῖν εἰς ἀγαθόν: σέο δ' ἕξεται ὅττί κεν ἄρχῃ.
	αὐτὰρ ἐγὼν ἐρέω ὥς μοι δοκεῖ εἶναι ἄριστα.
	οὐ γάρ τις νόον ἄλλος ἀμείνονα τοῦδε νοήσει
	οἷον ἐγὼ νοέω ἠμὲν πάλαι ἠδ' ἔτι καὶ νῦν
	ἐξ ἔτι τοῦ ὅτε διογενὲς Βρισηί̈δα κούρην
	χωομένου ̓Αχιλῆος ἔβης κλισίηθεν ἀπούρας
	οὔ τι καθ' ἡμέτερόν γε νόον: μάλα γάρ τοι ἔγωγε
	πόλλ' ἀπεμυθεόμην: σὺ δὲ σῷ μεγαλήτορι θυμῷ
	εἴξας ἄνδρα φέριστον, ὃν ἀθάνατοί περ ἔτισαν,
	ἠτίμησας, ἑλὼν γὰρ ἔχεις γέρας: ἀλλ' ἔτι καὶ νῦν
	φραζώμεσθ' ὥς κέν μιν ἀρεσσάμενοι πεπίθωμεν
	δώροισίν τ' ἀγανοῖσιν ἔπεσσί τε μειλιχίοισι.
	τὸν δ' αὖτε προσέειπεν ἄναξ ἀνδρῶν ̓Αγαμέμνων:
	ὦ γέρον οὔ τι ψεῦδος ἐμὰς ἄτας κατέλεξας:
	ἀασάμην, οὐδ' αὐτὸς ἀναίνομαι. ἀντί νυ πολλῶν
	λαῶν ἐστὶν ἀνὴρ ὅν τε Ζεὺς κῆρι φιλήσῃ,
	ὡς νῦν τοῦτον ἔτισε, δάμασσε δὲ λαὸν ̓Αχαιῶν.
	ἀλλ' ἐπεὶ ἀασάμην φρεσὶ λευγαλέῃσι πιθήσας,
	ἂψ ἐθέλω ἀρέσαι δόμεναί τ' ἀπερείσι' ἄποινα.
	ὑμῖν δ' ἐν πάντεσσι περικλυτὰ δῶρ' ὀνομήνω
	ἕπτ' ἀπύρους τρίποδας, δέκα δὲ χρυσοῖο τάλαντα,
	αἴθωνας δὲ λέβητας ἐείκοσι, δώδεκα δ' ἵππους
	πηγοὺς ἀθλοφόρους, οἳ ἀέθλια ποσσὶν ἄροντο.
	οὔ κεν ἀλήϊος εἴη ἀνὴρ ᾧ τόσσα γένοιτο,
	οὐδέ κεν ἀκτήμων ἐριτίμοιο χρυσοῖο,
	ὅσσά μοι ἠνείκαντο ἀέθλια μώνυχες ἵπποι.
	δώσω δ' ἑπτὰ γυναῖκας ἀμύμονα ἔργα ἰδυίας
	Λεσβίδας, ἃς ὅτε Λέσβον ἐϋκτιμένην ἕλεν αὐτὸς
	ἐξελόμην, αἳ κάλλει ἐνίκων φῦλα γυναικῶν.
	τὰς μέν οἱ δώσω, μετὰ δ' ἔσσεται ἣν τότ' ἀπηύρων
	κούρη Βρισῆος: ἐπὶ δὲ μέγαν ὅρκον ὀμοῦμαι
	μή ποτε τῆς εὐνῆς ἐπιβήμεναι ἠδὲ μιγῆναι,
	ἣ θέμις ἀνθρώπων πέλει ἀνδρῶν ἠδὲ γυναικῶν.
	ταῦτα μὲν αὐτίκα πάντα παρέσσεται: εἰ δέ κεν αὖτε
	ἄστυ μέγα Πριάμοιο θεοὶ δώως' ἀλαπάξαι,
	νῆα ἅλις χρυσοῦ καὶ χαλκοῦ νηησάσθω
	εἰσελθών, ὅτε κεν δατεώμεθα ληί̈δ' ̓Αχαιοί,
	Τρωϊάδας δὲ γυναῖκας ἐείκοσιν αὐτὸς ἑλέσθω,
	αἴ κε μετ' ̓Αργείην ̔Ελένην κάλλισται ἔωσιν.
	εἰ δέ κεν ̓́Αργος ἱκοίμεθ' ̓Αχαιϊκὸν οὖθαρ ἀρούρης
	γαμβρός κέν μοι ἔοι: τίσω δέ μιν ἶσον ̓Ορέστῃ,
	ὅς μοι τηλύγετος τρέφεται θαλίῃ ἔνι πολλῇ.
	τρεῖς δέ μοί εἰσι θύγατρες ἐνὶ μεγάρῳ εὐπήκτῳ
	Χρυσόθεμις καὶ Λαοδίκη καὶ ̓Ιφιάνασσα,
	τάων ἥν κ' ἐθέλῃσι φίλην ἀνάεδνον ἀγέσθω
	πρὸς οἶκον Πηλῆος: ἐγὼ δ' ἐπὶ μείλια δώσω
	πολλὰ μάλ', ὅσς' οὔ πώ τις ἑῇ ἐπέδωκε θυγατρί:
	ἑπτὰ δέ οἱ δώσω εὖ ναιόμενα πτολίεθρα
	Καρδαμύλην ̓Ενόπην τε καὶ ̔Ιρὴν ποιήεσσαν
	Φηράς τε ζαθέας ἠδ' ̓́Ανθειαν βαθύλειμον
	καλήν τ' Αἴπειαν καὶ Πήδασον ἀμπελόεσσαν.
	πᾶσαι δ' ἐγγὺς ἁλός, νέαται Πύλου ἠμαθόεντος:
	ἐν δ' ἄνδρες ναίουσι πολύρρηνες πολυβοῦται,
	οἵ κέ ἑ δωτίνῃσι θεὸν ὣς τιμήσουσι
	καί οἱ ὑπὸ σκήπτρῳ λιπαρὰς τελέουσι θέμιστας.
	ταῦτά κέ οἱ τελέσαιμι μεταλήξαντι χόλοιο.
	δμηθήτω: ̓Αί̈δης τοι ἀμείλιχος ἠδ' ἀδάμαστος,
	τοὔνεκα καί τε βροτοῖσι θεῶν ἔχθιστος ἁπάντων:
	καί μοι ὑποστήτω ὅσσον βασιλεύτερός εἰμι
	ἠδ' ὅσσον γενεῇ προγενέστερος εὔχομαι εἶναι.
	τὸν δ' ἠμείβετ' ἔπειτα Γερήνιος ἱππότα Νέστωρ:
	̓Ατρεί̈δη κύδιστε ἄναξ ἀνδρῶν ̓Αγάμεμνον
	δῶρα μὲν οὐκέτ' ὀνοστὰ διδοῖς ̓Αχιλῆϊ ἄνακτι:
	ἀλλ' ἄγετε κλητοὺς ὀτρύνομεν, οἵ κε τάχιστα
	ἔλθως' ἐς κλισίην Πηληϊάδεω ̓Αχιλῆος.
	εἰ δ' ἄγε τοὺς ἂν ἐγὼ ἐπιόψομαι οἳ δὲ πιθέσθων.
	Φοῖνιξ μὲν πρώτιστα Διὶ̈ φίλος ἡγησάσθω,
	αὐτὰρ ἔπειτ' Αἴας τε μέγας καὶ δῖος ̓Οδυσσεύς:
	κηρύκων δ' ̓Οδίος τε καὶ Εὐρυβάτης ἅμ' ἑπέσθων.
	φέρτε δὲ χερσὶν ὕδωρ, εὐφημῆσαί τε κέλεσθε,
	ὄφρα Διὶ Κρονίδῃ ἀρησόμεθ', αἴ κ' ἐλεήσῃ.
	ὣς φάτο, τοῖσι δὲ πᾶσιν ἑαδότα μῦθον ἔειπεν.
	αὐτίκα κήρυκες μὲν ὕδωρ ἐπὶ χεῖρας ἔχευαν,
	κοῦροι δὲ κρητῆρας ἐπεστέψαντο ποτοῖο,
	νώμησαν δ' ἄρα πᾶσιν ἐπαρξάμενοι δεπάεσσιν.
	αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,
	ὁρμῶντ' ἐκ κλισίης ̓Αγαμέμνονος ̓Ατρεί̈δαο.
	τοῖσι δὲ πόλλ' ἐπέτελλε Γερήνιος ἱππότα Νέστωρ
	δενδίλλων ἐς ἕκαστον, ̓Οδυσσῆϊ δὲ μάλιστα,
	πειρᾶν ὡς πεπίθοιεν ἀμύμονα Πηλεί̈ωνα.
	τὼ δὲ βάτην παρὰ θῖνα πολυφλοίσβοιο θαλάσσης
	πολλὰ μάλ' εὐχομένω γαιηόχῳ ἐννοσιγαίῳ
	ῥηϊδίως πεπιθεῖν μεγάλας φρένας Αἰακίδαο.
	Μυρμιδόνων δ' ἐπί τε κλισίας καὶ νῆας ἱκέσθην,
	τὸν δ' εὗρον φρένα τερπόμενον φόρμιγγι λιγείῃ
	καλῇ δαιδαλέῃ, ἐπὶ δ' ἀργύρεον ζυγὸν ἦεν,
	τὴν ἄρετ' ἐξ ἐνάρων πόλιν ̓Ηετίωνος ὀλέσσας:
	τῇ ὅ γε θυμὸν ἔτερπεν, ἄειδε δ' ἄρα κλέα ἀνδρῶν.
	Πάτροκλος δέ οἱ οἶος ἐναντίος ἧστο σιωπῇ,
	δέγμενος Αἰακίδην ὁπότε λήξειεν ἀείδων,
	τὼ δὲ βάτην προτέρω, ἡγεῖτο δὲ δῖος ̓Οδυσσεύς,
	στὰν δὲ πρόσθ' αὐτοῖο: ταφὼν δ' ἀνόρουσεν ̓Αχιλλεὺς
	αὐτῇ σὺν φόρμιγγι λιπὼν ἕδος ἔνθα θάασσεν.
	ὣς δ' αὔτως Πάτροκλος, ἐπεὶ ἴδε φῶτας, ἀνέστη.
	τὼ καὶ δεικνύμενος προσέφη πόδας ὠκὺς ̓Αχιλλεύς:
	χαίρετον: ἦ φίλοι ἄνδρες ἱκάνετον ἦ τι μάλα χρεώ,
	οἵ μοι σκυζομένῳ περ ̓Αχαιῶν φίλτατοί ἐστον.
	ὣς ἄρα φωνήσας προτέρω ἄγε δῖος ̓Αχιλλεύς,
	εἷσεν δ' ἐν κλισμοῖσι τάπησί τε πορφυρέοισιν.
	αἶψα δὲ Πάτροκλον προσεφώνεεν ἐγγὺς ἐόντα:
	μείζονα δὴ κρητῆρα Μενοιτίου υἱὲ καθίστα,
	ζωρότερον δὲ κέραιε, δέπας δ' ἔντυνον ἑκάστῳ:
	οἳ γὰρ φίλτατοι ἄνδρες ἐμῷ ὑπέασι μελάθρῳ.
	ὣς φάτο, Πάτροκλος δὲ φίλῳ ἐπεπείθεθ' ἑταίρῳ.
	αὐτὰρ ὅ γε κρεῖον μέγα κάββαλεν ἐν πυρὸς αὐγῇ,
	ἐν δ' ἄρα νῶτον ἔθηκ' ὄϊος καὶ πίονος αἰγός,
	ἐν δὲ συὸς σιάλοιο ῥάχιν τεθαλυῖαν ἀλοιφῇ.
	τῷ δ' ἔχεν Αὐτομέδων, τάμνεν δ' ἄρα δῖος ̓Αχιλλεύς.
	καὶ τὰ μὲν εὖ μίστυλλε καὶ ἀμφ' ὀβελοῖσιν ἔπειρε,
	πῦρ δὲ Μενοιτιάδης δαῖεν μέγα ἰσόθεος φώς.
	αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,
	ἀνθρακιὴν στορέσας ὀβελοὺς ἐφύπερθε τάνυσσε,
	πάσσε δ' ἁλὸς θείοιο κρατευτάων ἐπαείρας.
	αὐτὰρ ἐπεί ῥ' ὤπτησε καὶ εἰν ἐλεοῖσιν ἔχευε,
	Πάτροκλος μὲν σῖτον ἑλὼν ἐπένειμε τραπέζῃ
	καλοῖς ἐν κανέοισιν, ἀτὰρ κρέα νεῖμεν ̓Αχιλλεύς.
	αὐτὸς δ' ἀντίον ἷζεν ̓Οδυσσῆος θείοιο
	τοίχου τοῦ ἑτέροιο, θεοῖσι δὲ θῦσαι ἀνώγει
	Πάτροκλον ὃν ἑταῖρον: ὃ δ' ἐν πυρὶ βάλλε θυηλάς.
	οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.
	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
	νεῦς' Αἴας Φοίνικι: νόησε δὲ δῖος ̓Οδυσσεύς,
	πλησάμενος δ' οἴνοιο δέπας δείδεκτ' ̓Αχιλῆα:
	χαῖρ' ̓Αχιλεῦ: δαιτὸς μὲν ἐί̈σης οὐκ ἐπιδευεῖς
	ἠμὲν ἐνὶ κλισίῃ ̓Αγαμέμνονος ̓Ατρεί̈δαο
	ἠδὲ καὶ ἐνθάδε νῦν, πάρα γὰρ μενοεικέα πολλὰ
	δαίνυσθ': ἀλλ' οὐ δαιτὸς ἐπηράτου ἔργα μέμηλεν,
	ἀλλὰ λίην μέγα πῆμα διοτρεφὲς εἰσορόωντες
	δείδιμεν: ἐν δοιῇ δὲ σαωσέμεν ἢ ἀπολέσθαι
	νῆας ἐϋσσέλμους, εἰ μὴ σύ γε δύσεαι ἀλκήν.
	ἐγγὺς γὰρ νηῶν καὶ τείχεος αὖλιν ἔθεντο
	Τρῶες ὑπέρθυμοι τηλεκλειτοί τ' ἐπίκουροι
	κηάμενοι πυρὰ πολλὰ κατὰ στρατόν, οὐδ' ἔτι φασὶ
	σχήσεσθ', ἀλλ' ἐν νηυσὶ μελαίνῃσιν πεσέεσθαι.
	Ζεὺς δέ σφι Κρονίδης ἐνδέξια σήματα φαίνων
	ἀστράπτει: ̔́Εκτωρ δὲ μέγα σθένεϊ βλεμεαίνων
	μαίνεται ἐκπάγλως πίσυνος Διί, οὐδέ τι τίει
	ἀνέρας οὐδὲ θεούς: κρατερὴ δέ ἑ λύσσα δέδυκεν.
	ἀρᾶται δὲ τάχιστα φανήμεναι ̓Ηῶ δῖαν:
	στεῦται γὰρ νηῶν ἀποκόψειν ἄκρα κόρυμβα
	αὐτάς τ' ἐμπρήσειν μαλεροῦ πυρός, αὐτὰρ ̓Αχαιοὺς
	δῃώσειν παρὰ τῇσιν ὀρινομένους ὑπὸ καπνοῦ.
	ταῦτ' αἰνῶς δείδοικα κατὰ φρένα, μή οἱ ἀπειλὰς
	ἐκτελέσωσι θεοί, ἡμῖν δὲ δὴ αἴσιμον εἴη
	φθίσθαι ἐνὶ Τροίῃ ἑκὰς ̓́Αργεος ἱπποβότοιο.
	ἀλλ' ἄνα εἰ μέμονάς γε καὶ ὀψέ περ υἷας ̓Αχαιῶν
	τειρομένους ἐρύεσθαι ὑπὸ Τρώων ὀρυμαγδοῦ.
	αὐτῷ τοι μετόπισθ' ἄχος ἔσσεται, οὐδέ τι μῆχος
	ῥεχθέντος κακοῦ ἔστ' ἄκος εὑρεῖν: ἀλλὰ πολὺ πρὶν
	φράζευ ὅπως Δαναοῖσιν ἀλεξήσεις κακὸν ἦμαρ.
	ὦ πέπον ἦ μὲν σοί γε πατὴρ ἐπετέλλετο Πηλεὺς
	ἤματι τῷ ὅτε ς' ἐκ Φθίης ̓Αγαμέμνονι πέμπε:
	τέκνον ἐμὸν κάρτος μὲν ̓Αθηναίη τε καὶ ̔́Ηρη
	δώσους' αἴ κ' ἐθέλωσι, σὺ δὲ μεγαλήτορα θυμὸν
	ἴσχειν ἐν στήθεσσι: φιλοφροσύνη γὰρ ἀμείνων:
	ληγέμεναι δ' ἔριδος κακομηχάνου, ὄφρά σε μᾶλλον
	τίως' ̓Αργείων ἠμὲν νέοι ἠδὲ γέροντες.
	ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν
	παύε', ἔα δὲ χόλον θυμαλγέα: σοὶ δ' ̓Αγαμέμνων
	ἄξια δῶρα δίδωσι μεταλήξαντι χόλοιο.
	εἰ δὲ σὺ μέν μευ ἄκουσον, ἐγὼ δέ κέ τοι καταλέξω
	ὅσσά τοι ἐν κλισίῃσιν ὑπέσχετο δῶρ' ̓Αγαμέμνων:
	ἕπτ' ἀπύρους τρίποδας, δέκα δὲ χρυσοῖο τάλαντα,
	αἴθωνας δὲ λέβητας ἐείκοσι, δώδεκα δ' ἵππους
	πηγοὺς ἀθλοφόρους, οἳ ἀέθλια ποσσὶν ἄροντο.
	οὔ κεν ἀλήϊος εἴη ἀνὴρ ᾧ τόσσα γένοιτο
	οὐδέ κεν ἀκτήμων ἐριτίμοιο χρυσοῖο,
	ὅσς' ̓Αγαμέμνονος ἵπποι ἀέθλια ποσσὶν ἄροντο.
	δώσει δ' ἑπτὰ γυναῖκας ἀμύμονα ἔργα ἰδυίας
	Λεσβίδας, ἃς ὅτε Λέσβον ἐϋκτιμένην ἕλες αὐτὸς
	ἐξέλεθ', αἳ τότε κάλλει ἐνίκων φῦλα γυναικῶν.
	τὰς μέν τοι δώσει, μετὰ δ' ἔσσεται ἣν τότ' ἀπηύρα
	κούρη Βρισῆος: ἐπὶ δὲ μέγαν ὅρκον ὀμεῖται
	μή ποτε τῆς εὐνῆς ἐπιβήμεναι ἠδὲ μιγῆναι
	ἣ θέμις ἐστὶν ἄναξ ἤτ' ἀνδρῶν ἤτε γυναικῶν.
	ταῦτα μὲν αὐτίκα πάντα παρέσσεται: εἰ δέ κεν αὖτε
	ἄστυ μέγα Πριάμοιο θεοὶ δώως' ἀλαπάξαι,
	νῆα ἅλις χρυσοῦ καὶ χαλκοῦ νηήσασθαι
	εἰσελθών, ὅτε κεν δατεώμεθα ληί̈δ' ̓Αχαιοί,
	Τρωϊάδας δὲ γυναῖκας ἐείκοσιν αὐτὸς ἑλέσθαι,
	αἵ κε μετ' ̓Αργείην ̔Ελένην κάλλισται ἔωσιν.
	εἰ δέ κεν ̓́Αργος ἱκοίμεθ' ̓Αχαιϊκὸν οὖθαρ ἀρούρης
	γαμβρός κέν οἱ ἔοις: τίσει δέ σε ἶσον ̓Ορέστῃ,
	ὅς οἱ τηλύγετος τρέφεται θαλίῃ ἔνι πολλῇ.
	τρεῖς δέ οἵ εἰσι θύγατρες ἐνὶ μεγάρῳ εὐπήκτῳ
	Χρυσόθεμις καὶ Λαοδίκη καὶ ̓Ιφιάνασσα,
	τάων ἥν κ' ἐθέλῃσθα φίλην ἀνάεδνον ἄγεσθαι
	πρὸς οἶκον Πηλῆος: ὃ δ' αὖτ' ἐπὶ μείλια δώσει
	πολλὰ μάλ', ὅσς' οὔ πώ τις ἑῇ ἐπέδωκε θυγατρί:
	ἑπτὰ δέ τοι δώσει εὖ ναιόμενα πτολίεθρα
	Καρδαμύλην ̓Ενόπην τε καὶ ̔Ιρὴν ποιήεσσαν
	Φηράς τε ζαθέας ἠδ' ̓́Ανθειαν βαθύλειμον
	καλήν τ' Αἴπειαν καὶ Πήδασον ἀμπελόεσσαν.
	πᾶσαι δ' ἐγγὺς ἁλός, νέαται Πύλου ἠμαθόεντος:
	ἐν δ' ἄνδρες ναίουσι πολύρρηνες πολυβοῦται,
	οἵ κέ σε δωτίνῃσι θεὸν ὣς τιμήσουσι
	καί τοι ὑπὸ σκήπτρῳ λιπαρὰς τελέουσι θέμιστας.
	ταῦτά κέ τοι τελέσειε μεταλήξαντι χόλοιο.
	εἰ δέ τοι ̓Ατρεί̈δης μὲν ἀπήχθετο κηρόθι μᾶλλον
	αὐτὸς καὶ τοῦ δῶρα, σὺ δ' ἄλλους περ Παναχαιοὺς
	τειρομένους ἐλέαιρε κατὰ στρατόν, οἵ σε θεὸν ὣς
	τίσους': ἦ γάρ κέ σφι μάλα μέγα κῦδος ἄροιο:
	νῦν γάρ χ' ̔́Εκτορ' ἕλοις, ἐπεὶ ἂν μάλα τοι σχεδὸν ἔλθοι
	λύσσαν ἔχων ὀλοήν, ἐπεὶ οὔ τινά φησιν ὁμοῖον
	οἷ ἔμεναι Δαναῶν οὓς ἐνθάδε νῆες ἔνεικαν.
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	διογενὲς Λαερτιάδη πολυμήχαν' ̓Οδυσσεῦ
	χρὴ μὲν δὴ τὸν μῦθον ἀπηλεγέως ἀποειπεῖν,
	ᾗ περ δὴ φρονέω τε καὶ ὡς τετελεσμένον ἔσται,
	ὡς μή μοι τρύζητε παρήμενοι ἄλλοθεν ἄλλος.
	ἐχθρὸς γάρ μοι κεῖνος ὁμῶς ̓Αί̈δαο πύλῃσιν
	ὅς χ' ἕτερον μὲν κεύθῃ ἐνὶ φρεσίν, ἄλλο δὲ εἴπῃ.
	αὐτὰρ ἐγὼν ἐρέω ὥς μοι δοκεῖ εἶναι ἄριστα:
	οὔτ' ἔμεγ' ̓Ατρεί̈δην ̓Αγαμέμνονα πεισέμεν οἴω
	οὔτ' ἄλλους Δαναούς, ἐπεὶ οὐκ ἄρα τις χάρις ἦεν
	μάρνασθαι δηί̈οισιν ἐπ' ἀνδράσι νωλεμὲς αἰεί.
	ἴση μοῖρα μένοντι καὶ εἰ μάλα τις πολεμίζοι:
	ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός:
	κάτθαν' ὁμῶς ὅ τ' ἀεργὸς ἀνὴρ ὅ τε πολλὰ ἐοργώς.
	οὐδέ τί μοι περίκειται, ἐπεὶ πάθον ἄλγεα θυμῷ
	αἰεὶ ἐμὴν ψυχὴν παραβαλλόμενος πολεμίζειν.
	ὡς δ' ὄρνις ἀπτῆσι νεοσσοῖσι προφέρῃσι
	μάστακ' ἐπεί κε λάβῃσι, κακῶς δ' ἄρα οἱ πέλει αὐτῇ,
	ὣς καὶ ἐγὼ πολλὰς μὲν ἀύ̈πνους νύκτας ἴαυον,
	ἤματα δ' αἱματόεντα διέπρησσον πολεμίζων
	ἀνδράσι μαρνάμενος ὀάρων ἕνεκα σφετεράων.
	δώδεκα δὴ σὺν νηυσὶ πόλεις ἀλάπαξ' ἀνθρώπων,
	πεζὸς δ' ἕνδεκά φημι κατὰ Τροίην ἐρίβωλον:
	τάων ἐκ πασέων κειμήλια πολλὰ καὶ ἐσθλὰ
	ἐξελόμην, καὶ πάντα φέρων ̓Αγαμέμνονι δόσκον
	̓Ατρεί̈δῃ: ὃ δ' ὄπισθε μένων παρὰ νηυσὶ θοῇσι
	δεξάμενος διὰ παῦρα δασάσκετο, πολλὰ δ' ἔχεσκεν.
	ἄλλα δ' ἀριστήεσσι δίδου γέρα καὶ βασιλεῦσι:
	τοῖσι μὲν ἔμπεδα κεῖται, ἐμεῦ δ' ἀπὸ μούνου ̓Αχαιῶν
	εἵλετ', ἔχει δ' ἄλοχον θυμαρέα: τῇ παριαύων
	τερπέσθω. τί δὲ δεῖ πολεμιζέμεναι Τρώεσσιν
	̓Αργείους; τί δὲ λαὸν ἀνήγαγεν ἐνθάδ' ἀγείρας
	̓Ατρεί̈δης; ἦ οὐχ ̔Ελένης ἕνεκ' ἠϋκόμοιο;
	ἦ μοῦνοι φιλέους' ἀλόχους μερόπων ἀνθρώπων
	̓Ατρεί̈δαι; ἐπεὶ ὅς τις ἀνὴρ ἀγαθὸς καὶ ἐχέφρων
	τὴν αὐτοῦ φιλέει καὶ κήδεται, ὡς καὶ ἐγὼ τὴν
	ἐκ θυμοῦ φίλεον δουρικτητήν περ ἐοῦσαν.
	νῦν δ' ἐπεὶ ἐκ χειρῶν γέρας εἵλετο καί μ' ἀπάτησε
	μή μευ πειράτω εὖ εἰδότος: οὐδέ με πείσει.
	ἀλλ' ̓Οδυσεῦ σὺν σοί τε καὶ ἄλλοισιν βασιλεῦσι
	φραζέσθω νήεσσιν ἀλεξέμεναι δήϊον πῦρ.
	ἦ μὲν δὴ μάλα πολλὰ πονήσατο νόσφιν ἐμεῖο,
	καὶ δὴ τεῖχος ἔδειμε, καὶ ἤλασε τάφρον ἐπ' αὐτῷ
	εὐρεῖαν μεγάλην, ἐν δὲ σκόλοπας κατέπηξεν:
	ἀλλ' οὐδ' ὧς δύναται σθένος ̔́Εκτορος ἀνδροφόνοιο
	ἴσχειν: ὄφρα δ' ἐγὼ μετ' ̓Αχαιοῖσιν πολέμιζον
	οὐκ ἐθέλεσκε μάχην ἀπὸ τείχεος ὀρνύμεν ̔́Εκτωρ,
	ἀλλ' ὅσον ἐς Σκαιάς τε πύλας καὶ φηγὸν ἵκανεν:
	ἔνθά ποτ' οἶον ἔμιμνε, μόγις δέ μευ ἔκφυγεν ὁρμήν.
	νῦν δ' ἐπεὶ οὐκ ἐθέλω πολεμιζέμεν ̔́Εκτορι δίῳ
	αὔριον ἱρὰ Διὶ ῥέξας καὶ πᾶσι θεοῖσι
	νηήσας εὖ νῆας, ἐπὴν ἅλα δὲ προερύσσω,
	ὄψεαι, αἴ κ' ἐθέλῃσθα καὶ αἴ κέν τοι τὰ μεμήλῃ,
	ἦρι μάλ' ̔Ελλήσποντον ἐπ' ἰχθυόεντα πλεούσας
	νῆας ἐμάς, ἐν δ' ἄνδρας ἐρεσσέμεναι μεμαῶτας:
	εἰ δέ κεν εὐπλοίην δώῃ κλυτὸς ἐννοσίγαιος
	ἤματί κε τριτάτῳ Φθίην ἐρίβωλον ἱκοίμην.
	ἔστι δέ μοι μάλα πολλά, τὰ κάλλιπον ἐνθάδε ἔρρων:
	ἄλλον δ' ἐνθένδε χρυσὸν καὶ χαλκὸν ἐρυθρὸν
	ἠδὲ γυναῖκας ἐϋζώνους πολιόν τε σίδηρον
	ἄξομαι, ἅσς' ἔλαχόν γε: γέρας δέ μοι, ὅς περ ἔδωκεν,
	αὖτις ἐφυβρίζων ἕλετο κρείων ̓Αγαμέμνων
	̓Ατρεί̈δης: τῷ πάντ' ἀγορευέμεν ὡς ἐπιτέλλω
	ἀμφαδόν, ὄφρα καὶ ἄλλοι ἐπισκύζωνται ̓Αχαιοὶ
	εἴ τινά που Δαναῶν ἔτι ἔλπεται ἐξαπατήσειν
	αἰὲν ἀναιδείην ἐπιειμένος: οὐδ' ἂν ἔμοιγε
	τετλαίη κύνεός περ ἐὼν εἰς ὦπα ἰδέσθαι:
	οὐδέ τί οἱ βουλὰς συμφράσσομαι, οὐδὲ μὲν ἔργον:
	ἐκ γὰρ δή μ' ἀπάτησε καὶ ἤλιτεν: οὐδ' ἂν ἔτ' αὖτις
	ἐξαπάφοιτ' ἐπέεσσιν: ἅλις δέ οἱ: ἀλλὰ ἕκηλος
	ἐρρέτω: ἐκ γάρ εὑ φρένας εἵλετο μητίετα Ζεύς.
	ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.
	οὐδ' εἴ μοι δεκάκις τε καὶ εἰκοσάκις τόσα δοίη
	ὅσσά τέ οἱ νῦν ἔστι, καὶ εἴ ποθεν ἄλλα γένοιτο,
	οὐδ' ὅς' ἐς ̓Ορχομενὸν ποτινίσεται, οὐδ' ὅσα Θήβας
	Αἰγυπτίας, ὅθι πλεῖστα δόμοις ἐν κτήματα κεῖται,
	αἵ θ' ἑκατόμπυλοί εἰσι, διηκόσιοι δ' ἀν' ἑκάστας
	ἀνέρες ἐξοιχνεῦσι σὺν ἵπποισιν καὶ ὄχεσφιν:
	οὐδ' εἴ μοι τόσα δοίη ὅσα ψάμαθός τε κόνις τε,
	οὐδέ κεν ὧς ἔτι θυμὸν ἐμὸν πείσει' ̓Αγαμέμνων
	πρίν γ' ἀπὸ πᾶσαν ἐμοὶ δόμεναι θυμαλγέα λώβην.
	κούρην δ' οὐ γαμέω ̓Αγαμέμνονος ̓Ατρεί̈δαο,
	οὐδ' εἰ χρυσείῃ ̓Αφροδίτῃ κάλλος ἐρίζοι,
	ἔργα δ' ̓Αθηναίῃ γλαυκώπιδι ἰσοφαρίζοι:
	οὐδέ μιν ὧς γαμέω: ὃ δ' ̓Αχαιῶν ἄλλον ἑλέσθω,
	ὅς τις οἷ τ' ἐπέοικε καὶ ὃς βασιλεύτερός ἐστιν.
	ἢν γὰρ δή με σαῶσι θεοὶ καὶ οἴκαδ' ἵκωμαι,
	Πηλεύς θήν μοι ἔπειτα γυναῖκά γε μάσσεται αὐτός.
	πολλαὶ ̓Αχαιί̈δες εἰσὶν ἀν' ̔Ελλάδα τε Φθίην τε
	κοῦραι ἀριστήων, οἵ τε πτολίεθρα ῥύονται,
	τάων ἥν κ' ἐθέλωμι φίλην ποιήσομ' ἄκοιτιν.
	ἔνθα δέ μοι μάλα πολλὸν ἐπέσσυτο θυμὸς ἀγήνωρ
	γήμαντα μνηστὴν ἄλοχον ἐϊκυῖαν ἄκοιτιν
	κτήμασι τέρπεσθαι τὰ γέρων ἐκτήσατο Πηλεύς:
	οὐ γὰρ ἐμοὶ ψυχῆς ἀντάξιον οὐδ' ὅσα φασὶν
	̓́Ιλιον ἐκτῆσθαι εὖ ναιόμενον πτολίεθρον
	τὸ πρὶν ἐπ' εἰρήνης, πρὶν ἐλθεῖν υἷας ̓Αχαιῶν,
	οὐδ' ὅσα λάϊνος οὐδὸς ἀφήτορος ἐντὸς ἐέργει
	Φοίβου ̓Απόλλωνος Πυθοῖ ἔνι πετρηέσσῃ.
	ληϊστοὶ μὲν γάρ τε βόες καὶ ἴφια μῆλα,
	κτητοὶ δὲ τρίποδές τε καὶ ἵππων ξανθὰ κάρηνα,
	ἀνδρὸς δὲ ψυχὴ πάλιν ἐλθεῖν οὔτε λεϊστὴ
	οὔθ' ἑλετή, ἐπεὶ ἄρ κεν ἀμείψεται ἕρκος ὀδόντων.
	μήτηρ γάρ τέ μέ φησι θεὰ Θέτις ἀργυρόπεζα
	διχθαδίας κῆρας φερέμεν θανάτοιο τέλος δέ.
	εἰ μέν κ' αὖθι μένων Τρώων πόλιν ἀμφιμάχωμαι,
	ὤλετο μέν μοι νόστος, ἀτὰρ κλέος ἄφθιτον ἔσται:
	εἰ δέ κεν οἴκαδ' ἵκωμι φίλην ἐς πατρίδα γαῖαν,
	ὤλετό μοι κλέος ἐσθλόν, ἐπὶ δηρὸν δέ μοι αἰὼν
	ἔσσεται, οὐδέ κέ μ' ὦκα τέλος θανάτοιο κιχείη.
	καὶ δ' ἂν τοῖς ἄλλοισιν ἐγὼ παραμυθησαίμην
	οἴκαδ' ἀποπλείειν, ἐπεὶ οὐκέτι δήετε τέκμωρ
	̓Ιλίου αἰπεινῆς: μάλα γάρ ἑθεν εὐρύοπα Ζεὺς
	χεῖρα ἑὴν ὑπερέσχε, τεθαρσήκασι δὲ λαοί.
	ἀλλ' ὑμεῖς μὲν ἰόντες ἀριστήεσσιν ̓Αχαιῶν
	ἀγγελίην ἀπόφασθε: τὸ γὰρ γέρας ἐστὶ γερόντων:
	ὄφρ' ἄλλην φράζωνται ἐνὶ φρεσὶ μῆτιν ἀμείνω,
	ἥ κέ σφιν νῆάς τε σαῷ καὶ λαὸν ̓Αχαιῶν
	νηυσὶν ἔπι γλαφυρῇς, ἐπεὶ οὔ σφισιν ἥδέ γ' ἑτοίμη
	ἣν νῦν ἐφράσσαντο ἐμεῦ ἀπομηνίσαντος:
	Φοῖνιξ δ' αὖθι παρ' ἄμμι μένων κατακοιμηθήτω,
	ὄφρά μοι ἐν νήεσσι φίλην ἐς πατρίδ' ἕπηται
	αὔριον ἢν ἐθέλῃσιν: ἀνάγκῃ δ' οὔ τί μιν ἄξω.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ
	μῦθον ἀγασσάμενοι: μάλα γὰρ κρατερῶς ἀπέειπεν:
	ὀψὲ δὲ δὴ μετέειπε γέρων ἱππηλάτα Φοῖνιξ
	δάκρυ' ἀναπρήσας: περὶ γὰρ δίε νηυσὶν ̓Αχαιῶν:
	εἰ μὲν δὴ νόστόν γε μετὰ φρεσὶ φαίδιμ' ̓Αχιλλεῦ
	βάλλεαι, οὐδέ τι πάμπαν ἀμύνειν νηυσὶ θοῇσι
	πῦρ ἐθέλεις ἀί̈δηλον, ἐπεὶ χόλος ἔμπεσε θυμῷ,
	πῶς ἂν ἔπειτ' ἀπὸ σεῖο φίλον τέκος αὖθι λιποίμην
	οἶος; σοὶ δέ μ' ἔπεμπε γέρων ἱππηλάτα Πηλεὺς
	ἤματι τῷ ὅτε ς' ἐκ Φθίης ̓Αγαμέμνονι πέμπε
	νήπιον οὔ πω εἰδόθ' ὁμοιί̈ου πολέμοιο
	οὐδ' ἀγορέων, ἵνα τ' ἄνδρες ἀριπρεπέες τελέθουσι.
	τοὔνεκά με προέηκε διδασκέμεναι τάδε πάντα,
	μύθων τε ῥητῆρ' ἔμεναι πρηκτῆρά τε ἔργων.
	ὡς ἂν ἔπειτ' ἀπὸ σεῖο φίλον τέκος οὐκ ἐθέλοιμι
	λείπεσθ', οὐδ' εἴ κέν μοι ὑποσταίη θεὸς αὐτὸς
	γῆρας ἀποξύσας θήσειν νέον ἡβώοντα,
	οἷον ὅτε πρῶτον λίπον ̔Ελλάδα καλλιγύναικα
	φεύγων νείκεα πατρὸς ̓Αμύντορος ̓Ορμενίδαο,
	ὅς μοι παλλακίδος περιχώσατο καλλικόμοιο,
	τὴν αὐτὸς φιλέεσκεν, ἀτιμάζεσκε δ' ἄκοιτιν
	μητέρ' ἐμήν: ἣ δ' αἰὲν ἐμὲ λισσέσκετο γούνων
	παλλακίδι προμιγῆναι, ἵν' ἐχθήρειε γέροντα.
	τῇ πιθόμην καὶ ἔρεξα: πατὴρ δ' ἐμὸς αὐτίκ' ὀϊσθεὶς
	πολλὰ κατηρᾶτο, στυγερὰς δ' ἐπεκέκλετ' ̓Ερινῦς,
	μή ποτε γούνασιν οἷσιν ἐφέσσεσθαι φίλον υἱὸν
	ἐξ ἐμέθεν γεγαῶτα: θεοὶ δ' ἐτέλειον ἐπαρὰς
	Ζεύς τε καταχθόνιος καὶ ἐπαινὴ Περσεφόνεια.
	ἔνθ' ἐμοὶ οὐκέτι πάμπαν ἐρητύετ' ἐν φρεσὶ θυμὸς
	πατρὸς χωομένοιο κατὰ μέγαρα στρωφᾶσθαι.
	ἦ μὲν πολλὰ ἔται καὶ ἀνεψιοὶ ἀμφὶς ἐόντες
	αὐτοῦ λισσόμενοι κατερήτυον ἐν μεγάροισι,
	πολλὰ δὲ ἴφια μῆλα καὶ εἰλίποδας ἕλικας βοῦς
	ἔσφαζον, πολλοὶ δὲ σύες θαλέθοντες ἀλοιφῇ
	εὑόμενοι τανύοντο διὰ φλογὸς ̔Ηφαίστοιο,
	πολλὸν δ' ἐκ κεράμων μέθυ πίνετο τοῖο γέροντος.
	εἰνάνυχες δέ μοι ἀμφ' αὐτῷ παρὰ νύκτας ἴαυον:
	οἳ μὲν ἀμειβόμενοι φυλακὰς ἔχον, οὐδέ ποτ' ἔσβη
	πῦρ, ἕτερον μὲν ὑπ' αἰθούσῃ εὐερκέος αὐλῆς,
	ἄλλο δ' ἐνὶ προδόμῳ, πρόσθεν θαλάμοιο θυράων.
	ἀλλ' ὅτε δὴ δεκάτη μοι ἐπήλυθε νὺξ ἐρεβεννή,
	καὶ τότ' ἐγὼ θαλάμοιο θύρας πυκινῶς ἀραρυίας
	ῥήξας ἐξῆλθον, καὶ ὑπέρθορον ἑρκίον αὐλῆς
	ῥεῖα, λαθὼν φύλακάς τ' ἄνδρας δμῳάς τε γυναῖκας.
	φεῦγον ἔπειτ' ἀπάνευθε δι' ̔Ελλάδος εὐρυχόροιο,
	Φθίην δ' ἐξικόμην ἐριβώλακα μητέρα μήλων
	ἐς Πηλῆα ἄναχθ': ὃ δέ με πρόφρων ὑπέδεκτο,
	καί μ' ἐφίλης' ὡς εἴ τε πατὴρ ὃν παῖδα φιλήσῃ
	μοῦνον τηλύγετον πολλοῖσιν ἐπὶ κτεάτεσσι,
	καί μ' ἀφνειὸν ἔθηκε, πολὺν δέ μοι ὤπασε λαόν:
	ναῖον δ' ἐσχατιὴν Φθίης Δολόπεσσιν ἀνάσσων.
	καί σε τοσοῦτον ἔθηκα θεοῖς ἐπιείκελ' ̓Αχιλλεῦ,
	ἐκ θυμοῦ φιλέων, ἐπεὶ οὐκ ἐθέλεσκες ἅμ' ἄλλῳ
	οὔτ' ἐς δαῖτ' ἰέναι οὔτ' ἐν μεγάροισι πάσασθαι,
	πρίν γ' ὅτε δή ς' ἐπ' ἐμοῖσιν ἐγὼ γούνεσσι καθίσσας
	ὄψου τ' ἄσαιμι προταμὼν καὶ οἶνον ἐπισχών.
	πολλάκι μοι κατέδευσας ἐπὶ στήθεσσι χιτῶνα
	οἴνου ἀποβλύζων ἐν νηπιέῃ ἀλεγεινῇ.
	ὣς ἐπὶ σοὶ μάλα πολλὰ πάθον καὶ πολλὰ μόγησα,
	τὰ φρονέων ὅ μοι οὔ τι θεοὶ γόνον ἐξετέλειον
	ἐξ ἐμεῦ: ἀλλὰ σὲ παῖδα θεοῖς ἐπιείκελ' ̓Αχιλλεῦ
	ποιεύμην, ἵνα μοί ποτ' ἀεικέα λοιγὸν ἀμύνῃς.
	ἀλλ' ̓Αχιλεῦ δάμασον θυμὸν μέγαν: οὐδέ τί σε χρὴ
	νηλεὲς ἦτορ ἔχειν: στρεπτοὶ δέ τε καὶ θεοὶ αὐτοί,
	τῶν περ καὶ μείζων ἀρετὴ τιμή τε βίη τε.
	καὶ μὲν τοὺς θυέεσσι καὶ εὐχωλῇς ἀγανῇσι
	λοιβῇ τε κνίσῃ τε παρατρωπῶς' ἄνθρωποι
	λισσόμενοι, ὅτε κέν τις ὑπερβήῃ καὶ ἁμάρτῃ.
	καὶ γάρ τε λιταί εἰσι Διὸς κοῦραι μεγάλοιο
	χωλαί τε ῥυσαί τε παραβλῶπές τ' ὀφθαλμώ,
	αἵ ῥά τε καὶ μετόπισθ' ἄτης ἀλέγουσι κιοῦσαι.
	ἣ δ' ἄτη σθεναρή τε καὶ ἀρτίπος, οὕνεκα πάσας
	πολλὸν ὑπεκπροθέει, φθάνει δέ τε πᾶσαν ἐπ' αἶαν
	βλάπτους' ἀνθρώπους: αἳ δ' ἐξακέονται ὀπίσσω.
	ὃς μέν τ' αἰδέσεται κούρας Διὸς ἆσσον ἰούσας,
	τὸν δὲ μέγ' ὤνησαν καί τ' ἔκλυον εὐχομένοιο:
	ὃς δέ κ' ἀνήνηται καί τε στερεῶς ἀποείπῃ,
	λίσσονται δ' ἄρα ταί γε Δία Κρονίωνα κιοῦσαι
	τῷ ἄτην ἅμ' ἕπεσθαι, ἵνα βλαφθεὶς ἀποτίσῃ.
	ἀλλ' ̓Αχιλεῦ πόρε καὶ σὺ Διὸς κούρῃσιν ἕπεσθαι
	τιμήν, ἥ τ' ἄλλων περ ἐπιγνάμπτει νόον ἐσθλῶν.
	εἰ μὲν γὰρ μὴ δῶρα φέροι τὰ δ' ὄπισθ' ὀνομάζοι
	̓Ατρεί̈δης, ἀλλ' αἰὲν ἐπιζαφελῶς χαλεπαίνοι,
	οὐκ ἂν ἔγωγέ σε μῆνιν ἀπορρίψαντα κελοίμην
	̓Αργείοισιν ἀμυνέμεναι χατέουσί περ ἔμπης:
	νῦν δ' ἅμα τ' αὐτίκα πολλὰ διδοῖ τὰ δ' ὄπισθεν ὑπέστη,
	ἄνδρας δὲ λίσσεσθαι ἐπιπροέηκεν ἀρίστους
	κρινάμενος κατὰ λαὸν ̓Αχαιϊκόν, οἵ τε σοὶ αὐτῷ
	φίλτατοι ̓Αργείων: τῶν μὴ σύ γε μῦθον ἐλέγξῃς
	μηδὲ πόδας: πρὶν δ' οὔ τι νεμεσσητὸν κεχολῶσθαι.
	οὕτω καὶ τῶν πρόσθεν ἐπευθόμεθα κλέα ἀνδρῶν
	ἡρώων, ὅτε κέν τιν' ἐπιζάφελος χόλος ἵκοι:
	δωρητοί τε πέλοντο παράρρητοί τ' ἐπέεσσι.
	μέμνημαι τόδε ἔργον ἐγὼ πάλαι οὔ τι νέον γε
	ὡς ἦν: ἐν δ' ὑμῖν ἐρέω πάντεσσι φίλοισι.
	Κουρῆτές τ' ἐμάχοντο καὶ Αἰτωλοὶ μενεχάρμαι
	ἀμφὶ πόλιν Καλυδῶνα καὶ ἀλλήλους ἐνάριζον,
	Αἰτωλοὶ μὲν ἀμυνόμενοι Καλυδῶνος ἐραννῆς,
	Κουρῆτες δὲ διαπραθέειν μεμαῶτες ̓́Αρηϊ.
	καὶ γὰρ τοῖσι κακὸν χρυσόθρονος ̓́Αρτεμις ὦρσε
	χωσαμένη ὅ οἱ οὔ τι θαλύσια γουνῷ ἀλωῆς
	Οἰνεὺς ῥέξ': ἄλλοι δὲ θεοὶ δαίνυνθ' ἑκατόμβας,
	οἴῃ δ' οὐκ ἔρρεξε Διὸς κούρῃ μεγάλοιο.
	ἢ λάθετ' ἢ οὐκ ἐνόησεν: ἀάσατο δὲ μέγα θυμῷ.
	ἣ δὲ χολωσαμένη δῖον γένος ἰοχέαιρα
	ὦρσεν ἔπι χλούνην σῦν ἄγριον ἀργιόδοντα,
	ὃς κακὰ πόλλ' ἕρδεσκεν ἔθων Οἰνῆος ἀλωήν:
	πολλὰ δ' ὅ γε προθέλυμνα χαμαὶ βάλε δένδρεα μακρὰ
	αὐτῇσιν ῥίζῃσι καὶ αὐτοῖς ἄνθεσι μήλων.
	τὸν δ' υἱὸς Οἰνῆος ἀπέκτεινεν Μελέαγρος
	πολλέων ἐκ πολίων θηρήτορας ἄνδρας ἀγείρας
	καὶ κύνας: οὐ μὲν γάρ κε δάμη παύροισι βροτοῖσι:
	τόσσος ἔην, πολλοὺς δὲ πυρῆς ἐπέβης' ἀλεγεινῆς.
	ἣ δ' ἀμφ' αὐτῷ θῆκε πολὺν κέλαδον καὶ ἀϋτὴν
	ἀμφὶ συὸς κεφαλῇ καὶ δέρματι λαχνήεντι,
	Κουρήτων τε μεσηγὺ καὶ Αἰτωλῶν μεγαθύμων.
	ὄφρα μὲν οὖν Μελέαγρος ἄρηι φίλος πολέμιζε,
	τόφρα δὲ Κουρήτεσσι κακῶς ἦν, οὐδὲ δύναντο
	τείχεος ἔκτοσθεν μίμνειν πολέες περ ἐόντες:
	ἀλλ' ὅτε δὴ Μελέαγρον ἔδυ χόλος, ὅς τε καὶ ἄλλων
	οἰδάνει ἐν στήθεσσι νόον πύκα περ φρονεόντων,
	ἤτοι ὃ μητρὶ φίλῃ ̓Αλθαίῃ χωόμενος κῆρ
	κεῖτο παρὰ μνηστῇ ἀλόχῳ καλῇ Κλεοπάτρῃ
	κούρῃ Μαρπήσσης καλλισφύρου Εὐηνίνης
	̓́Ιδεώ θ', ὃς κάρτιστος ἐπιχθονίων γένετ' ἀνδρῶν
	τῶν τότε: καί ῥα ἄνακτος ἐναντίον εἵλετο τόξον
	Φοίβου ̓Απόλλωνος καλλισφύρου εἵνεκα νύμφης,
	τὴν δὲ τότ' ἐν μεγάροισι πατὴρ καὶ πότνια μήτηρ
	̓Αλκυόνην καλέεσκον ἐπώνυμον, οὕνεκ' ἄρ' αὐτῆς
	μήτηρ ἀλκυόνος πολυπενθέος οἶτον ἔχουσα
	κλαῖεν ὅ μιν ἑκάεργος ἀνήρπασε Φοῖβος ̓Απόλλων:
	τῇ ὅ γε παρκατέλεκτο χόλον θυμαλγέα πέσσων
	ἐξ ἀρέων μητρὸς κεχολωμένος, ἥ ῥα θεοῖσι
	πόλλ' ἀχέους' ἠρᾶτο κασιγνήτοιο φόνοιο,
	πολλὰ δὲ καὶ γαῖαν πολυφόρβην χερσὶν ἀλοία
	κικλήσκους' ̓Αί̈δην καὶ ἐπαινὴν Περσεφόνειαν
	πρόχνυ καθεζομένη, δεύοντο δὲ δάκρυσι κόλποι,
	παιδὶ δόμεν θάνατον: τῆς δ' ἠεροφοῖτις ̓Ερινὺς
	ἔκλυεν ἐξ ̓Ερέβεσφιν ἀμείλιχον ἦτορ ἔχουσα.
	τῶν δὲ τάχ' ἀμφὶ πύλας ὅμαδος καὶ δοῦπος ὀρώρει
	πύργων βαλλομένων: τὸν δὲ λίσσοντο γέροντες
	Αἰτωλῶν, πέμπον δὲ θεῶν ἱερῆας ἀρίστους,
	ἐξελθεῖν καὶ ἀμῦναι ὑποσχόμενοι μέγα δῶρον:
	ὁππόθι πιότατον πεδίον Καλυδῶνος ἐραννῆς,
	ἔνθά μιν ἤνωγον τέμενος περικαλλὲς ἑλέσθαι
	πεντηκοντόγυον, τὸ μὲν ἥμισυ οἰνοπέδοιο,
	ἥμισυ δὲ ψιλὴν ἄροσιν πεδίοιο ταμέσθαι.
	πολλὰ δέ μιν λιτάνευε γέρων ἱππηλάτα Οἰνεὺς
	οὐδοῦ ἐπεμβεβαὼς ὑψηρεφέος θαλάμοιο
	σείων κολλητὰς σανίδας γουνούμενος υἱόν:
	πολλὰ δὲ τόν γε κασίγνηται καὶ πότνια μήτηρ
	ἐλλίσσονθ': ὃ δὲ μᾶλλον ἀναίνετο: πολλὰ δ' ἑταῖροι,
	οἵ οἱ κεδνότατοι καὶ φίλτατοι ἦσαν ἁπάντων:
	ἀλλ' οὐδ' ὧς τοῦ θυμὸν ἐνὶ στήθεσσιν ἔπειθον,
	πρίν γ' ὅτε δὴ θάλαμος πύκ' ἐβάλλετο, τοὶ δ' ἐπὶ πύργων
	βαῖνον Κουρῆτες καὶ ἐνέπρηθον μέγα ἄστυ.
	καὶ τότε δὴ Μελέαγρον ἐύ̈ζωνος παράκοιτις
	λίσσετ' ὀδυρομένη, καί οἱ κατέλεξεν ἅπαντα
	κήδε', ὅς' ἀνθρώποισι πέλει τῶν ἄστυ ἁλώῃ:
	ἄνδρας μὲν κτείνουσι, πόλιν δέ τε πῦρ ἀμαθύνει,
	τέκνα δέ τ' ἄλλοι ἄγουσι βαθυζώνους τε γυναῖκας.
	τοῦ δ' ὠρίνετο θυμὸς ἀκούοντος κακὰ ἔργα,
	βῆ δ' ἰέναι, χροὶ̈ δ' ἔντε' ἐδύσετο παμφανόωντα.
	ὣς ὃ μὲν Αἰτωλοῖσιν ἀπήμυνεν κακὸν ἦμαρ
	εἴξας ᾧ θυμῷ: τῷ δ' οὐκέτι δῶρα τέλεσσαν
	πολλά τε καὶ χαρίεντα, κακὸν δ' ἤμυνε καὶ αὔτως.
	ἀλλὰ σὺ μή μοι ταῦτα νόει φρεσί, μὴ δέ σε δαίμων
	ἐνταῦθα τρέψειε φίλος: κάκιον δέ κεν εἴη
	νηυσὶν καιομένῃσιν ἀμυνέμεν: ἀλλ' ἐπὶ δώρων
	ἔρχεο: ἶσον γάρ σε θεῷ τίσουσιν ̓Αχαιοί.
	εἰ δέ κ' ἄτερ δώρων πόλεμον φθισήνορα δύῃς
	οὐκέθ' ὁμῶς τιμῆς ἔσεαι πόλεμόν περ ἀλαλκών,
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	Φοῖνιξ ἄττα γεραιὲ διοτρεφὲς οὔ τί με ταύτης
	χρεὼ τιμῆς: φρονέω δὲ τετιμῆσθαι Διὸς αἴσῃ,
	ἥ μ' ἕξει παρὰ νηυσὶ κορωνίσιν εἰς ὅ κ' ἀϋτμὴ
	ἐν στήθεσσι μένῃ καί μοι φίλα γούνατ' ὀρώρῃ.
	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:
	μή μοι σύγχει θυμὸν ὀδυρόμενος καὶ ἀχεύων
	̓Ατρεί̈δῃ ἥρωϊ φέρων χάριν: οὐδέ τί σε χρὴ
	τὸν φιλέειν, ἵνα μή μοι ἀπέχθηαι φιλέοντι.
	καλόν τοι σὺν ἐμοὶ τὸν κήδειν ὅς κ' ἐμὲ κήδῃ:
	ἶσον ἐμοὶ βασίλευε καὶ ἥμισυ μείρεο τιμῆς.
	οὗτοι δ' ἀγγελέουσι, σὺ δ' αὐτόθι λέξεο μίμνων
	εὐνῇ ἔνι μαλακῇ: ἅμα δ' ἠοῖ φαινομένηφι
	φρασσόμεθ' ἤ κε νεώμεθ' ἐφ' ἡμέτερ' ἦ κε μένωμεν.
	ἦ καὶ Πατρόκλῳ ὅ γ' ἐπ' ὀφρύσι νεῦσε σιωπῇ
	Φοίνικι στορέσαι πυκινὸν λέχος, ὄφρα τάχιστα
	ἐκ κλισίης νόστοιο μεδοίατο: τοῖσι δ' ἄρ' Αἴας
	ἀντίθεος Τελαμωνιάδης μετὰ μῦθον ἔειπε:
	διογενὲς Λαερτιάδη πολυμήχαν' ̓Οδυσσεῦ
	ἴομεν: οὐ γάρ μοι δοκέει μύθοιο τελευτὴ
	τῇδέ γ' ὁδῷ κρανέεσθαι: ἀπαγγεῖλαι δὲ τάχιστα
	χρὴ μῦθον Δαναοῖσι καὶ οὐκ ἀγαθόν περ ἐόντα
	οἵ που νῦν ἕαται ποτιδέγμενοι. αὐτάρ ̓Αχιλλεὺς
	ἄγριον ἐν στήθεσσι θέτο μεγαλήτορα θυμὸν
	σχέτλιος, οὐδὲ μετατρέπεται φιλότητος ἑταίρων
	τῆς ᾗ μιν παρὰ νηυσὶν ἐτίομεν ἔξοχον ἄλλων
	νηλής: καὶ μέν τίς τε κασιγνήτοιο φονῆος
	ποινὴν ἢ οὗ παιδὸς ἐδέξατο τεθνηῶτος:
	καί ῥ' ὃ μὲν ἐν δήμῳ μένει αὐτοῦ πόλλ' ἀποτίσας,
	τοῦ δέ τ' ἐρητύεται κραδίη καὶ θυμὸς ἀγήνωρ
	ποινὴν δεξαμένῳ: σοὶ δ' ἄληκτόν τε κακόν τε
	θυμὸν ἐνὶ στήθεσσι θεοὶ θέσαν εἵνεκα κούρης
	οἴης: νῦν δέ τοι ἑπτὰ παρίσχομεν ἔξοχ' ἀρίστας,
	ἄλλά τε πόλλ' ἐπὶ τῇσι: σὺ δ' ἵλαον ἔνθεο θυμόν,
	αἴδεσσαι δὲ μέλαθρον: ὑπωρόφιοι δέ τοί εἰμεν
	πληθύος ἐκ Δαναῶν, μέμαμεν δέ τοι ἔξοχον ἄλλων
	κήδιστοί τ' ἔμεναι καὶ φίλτατοι ὅσσοι ̓Αχαιοί.
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	Αἶαν διογενὲς Τελαμώνιε κοίρανε λαῶν
	πάντά τί μοι κατὰ θυμὸν ἐείσαο μυθήσασθαι:
	ἀλλά μοι οἰδάνεται κραδίη χόλῳ ὁππότε κείνων
	μνήσομαι ὥς μ' ἀσύφηλον ἐν ̓Αργείοισιν ἔρεξεν
	̓Ατρεί̈δης ὡς εἴ τιν' ἀτίμητον μετανάστην.
	ἀλλ' ὑμεῖς ἔρχεσθε καὶ ἀγγελίην ἀπόφασθε:
	οὐ γὰρ πρὶν πολέμοιο μεδήσομαι αἱματόεντος
	πρίν γ' υἱὸν Πριάμοιο δαί̈φρονος ̔́Εκτορα δῖον
	Μυρμιδόνων ἐπί τε κλισίας καὶ νῆας ἱκέσθαι
	κτείνοντ' ̓Αργείους, κατά τε σμῦξαι πυρὶ νῆας.
	ἀμφὶ δέ τοι τῇ ἐμῇ κλισίῃ καὶ νηὶ̈ μελαίνῃ
	̔́Εκτορα καὶ μεμαῶτα μάχης σχήσεσθαι ὀί̈ω.
	ὣς ἔφαθ', οἳ δὲ ἕκαστος ἑλὼν δέπας ἀμφικύπελλον
	σπείσαντες παρὰ νῆας ἴσαν πάλιν: ἦρχε δ' ̓Οδυσσεύς.
	Πάτροκλος δ' ἑτάροισιν ἰδὲ δμωῇσι κέλευσε
	Φοίνικι στορέσαι πυκινὸν λέχος ὅττι τάχιστα.
	αἳ δ' ἐπιπειθόμεναι στόρεσαν λέχος ὡς ἐκέλευσε
	κώεά τε ῥῆγός τε λίνοιό τε λεπτὸν ἄωτον.
	ἔνθ' ὃ γέρων κατέλεκτο καὶ ἠῶ δῖαν ἔμιμνεν.
	αὐτὰρ ̓Αχιλλεὺς εὗδε μυχῷ κλισίης εὐπήκτου:
	τῷ δ' ἄρα παρκατέλεκτο γυνή, τὴν Λεσβόθεν ἦγε,
	Φόρβαντος θυγάτηρ Διομήδη καλλιπάρῃος.
	Πάτροκλος δ' ἑτέρωθεν ἐλέξατο: πὰρ δ' ἄρα καὶ τῷ
	̓͂Ιφις ἐύ̈ζωνος, τήν οἱ πόρε δῖος ̓Αχιλλεὺς
	Σκῦρον ἑλὼν αἰπεῖαν ̓Ενυῆος πτολίεθρον.
	οἳ δ' ὅτε δὴ κλισίῃσιν ἐν ̓Ατρεί̈δαο γένοντο.
	τοὺς μὲν ἄρα χρυσέοισι κυπέλλοις υἷες ̓Αχαιῶν
	δειδέχατ' ἄλλοθεν ἄλλος ἀνασταδόν, ἔκ τ' ἐρέοντο:
	πρῶτος δ' ἐξερέεινεν ἄναξ ἀνδρῶν ̓Αγαμέμνων:
	εἴπ' ἄγε μ' ὦ πολύαιν' ̓Οδυσεῦ μέγα κῦδος ̓Αχαιῶν
	ἤ ῥ' ἐθέλει νήεσσιν ἀλεξέμεναι δήϊον πῦρ,
	ἦ ἀπέειπε, χόλος δ' ἔτ' ἔχει μεγαλήτορα θυμόν;
	τὸν δ' αὖτε προσέειπε πολύτλας δῖος ̓Οδυσσεύς:
	̓Ατρεί̈δη κύδιστε ἄναξ ἀνδρῶν ̓Αγάμεμνον
	κεῖνός γ' οὐκ ἐθέλει σβέσσαι χόλον, ἀλλ' ἔτι μᾶλλον
	πιμπλάνεται μένεος, σὲ δ' ἀναίνεται ἠδὲ σὰ δῶρα.
	αὐτόν σε φράζεσθαι ἐν ̓Αργείοισιν ἄνωγεν
	ὅππως κεν νῆάς τε σαῷς καὶ λαὸν ̓Αχαιῶν:
	αὐτὸς δ' ἠπείλησεν ἅμ' ἠοῖ φαινομένηφι
	νῆας ἐϋσσέλμους ἅλαδ' ἑλκέμεν ἀμφιελίσσας.
	καὶ δ' ἂν τοῖς ἄλλοισιν ἔφη παραμυθήσασθαι
	οἴκαδ' ἀποπλείειν, ἐπεὶ οὐκέτι δήετε τέκμωρ
	̓Ιλίου αἰπεινῆς: μάλα γάρ ἑθεν εὐρύοπα Ζεὺς
	χεῖρα ἑὴν ὑπερέσχε, τεθαρσήκασι δὲ λαοί.
	ὣς ἔφατ': εἰσὶ καὶ οἵδε τάδ' εἰπέμεν, οἵ μοι ἕποντο,
	Αἴας καὶ κήρυκε δύω πεπνυμένω ἄμφω.
	Φοῖνιξ δ' αὖθ' ὃ γέρων κατελέξατο, ὡς γὰρ ἀνώγει,
	ὄφρά οἱ ἐν νήεσσι φίλην ἐς πατρίδ' ἕπηται
	αὔριον, ἢν ἐθέλῃσιν: ἀνάγκῃ δ' οὔ τί μιν ἄξει.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ
	μῦθον ἀγασσάμενοι: μάλα γὰρ κρατερῶς ἀγόρευσε.
	δὴν δ' ἄνεῳ ἦσαν τετιηότες υἷες ̓Αχαιῶν:
	ὀψὲ δὲ δὴ μετέειπε βοὴν ἀγαθὸς Διομήδης:
	̓Ατρεί̈δη κύδιστε ἄναξ ἀνδρῶν ̓Αγάμεμνον
	μὴ ὄφελες λίσσεσθαι ἀμύμονα Πηλεί̈ωνα
	μυρία δῶρα διδούς: ὃ δ' ἀγήνωρ ἐστὶ καὶ ἄλλως:
	νῦν αὖ μιν πολὺ μᾶλλον ἀγηνορίῃσιν ἐνῆκας.
	ἀλλ' ἤτοι κεῖνον μὲν ἐάσομεν ἤ κεν ἴῃσιν
	ἦ κε μένῃ: τότε δ' αὖτε μαχήσεται ὁππότε κέν μιν
	θυμὸς ἐνὶ στήθεσσιν ἀνώγῃ καὶ θεὸς ὄρσῃ.
	ἀλλ' ἄγεθ' ὡς ἂν ἐγὼ εἴπω πειθώμεθα πάντες:
	νῦν μὲν κοιμήσασθε τεταρπόμενοι φίλον ἦτορ
	σίτου καὶ οἴνοιο: τὸ γὰρ μένος ἐστὶ καὶ ἀλκή:
	αὐτὰρ ἐπεί κε φανῇ καλὴ ῥοδοδάκτυλος ̓Ηώς,
	καρπαλίμως πρὸ νεῶν ἐχέμεν λαόν τε καὶ ἵππους
	ὀτρύνων, καὶ δ' αὐτὸς ἐνὶ πρώτοισι μάχεσθαι.
	ὣς ἔφαθ', οἳ δ' ἄρα πάντες ἐπῄνησαν βασιλῆες
	μῦθον ἀγασσάμενοι Διομήδεος ἱπποδάμοιο.
	καὶ τότε δὴ σπείσαντες ἔβαν κλισίην δὲ ἕκαστος,
	ἔνθα δὲ κοιμήσαντο καὶ ὕπνου δῶρον ἕλοντο.
