	ὣς ὃ μὲν ἐν κλισίῃσι Μενοιτίου ἄλκιμος υἱὸς
	ἰᾶτ' Εὐρύπυλον βεβλημένον: οἳ δὲ μάχοντο
	̓Αργεῖοι καὶ Τρῶες ὁμιλαδόν: οὐδ' ἄρ' ἔμελλε
	τάφρος ἔτι σχήσειν Δαναῶν καὶ τεῖχος ὕπερθεν
	εὐρύ, τὸ ποιήσαντο νεῶν ὕπερ, ἀμφὶ δὲ τάφρον
	ἤλασαν: οὐδὲ θεοῖσι δόσαν κλειτὰς ἑκατόμβας:
	ὄφρά σφιν νῆάς τε θοὰς καὶ ληί̈δα πολλὴν
	ἐντὸς ἔχον ῥύοιτο: θεῶν δ' ἀέκητι τέτυκτο
	ἀθανάτων: τὸ καὶ οὔ τι πολὺν χρόνον ἔμπεδον ἦεν.
	ὄφρα μὲν ̔́Εκτωρ ζωὸς ἔην καὶ μήνι' ̓Αχιλλεὺς
	καὶ Πριάμοιο ἄνακτος ἀπόρθητος πόλις ἔπλεν,
	τόφρα δὲ καὶ μέγα τεῖχος ̓Αχαιῶν ἔμπεδον ἦεν.
	αὐτὰρ ἐπεὶ κατὰ μὲν Τρώων θάνον ὅσσοι ἄριστοι,
	πολλοὶ δ' ̓Αργείων οἳ μὲν δάμεν, οἳ δὲ λίποντο,
	πέρθετο δὲ Πριάμοιο πόλις δεκάτῳ ἐνιαυτῷ,
	̓Αργεῖοι δ' ἐν νηυσὶ φίλην ἐς πατρίδ' ἔβησαν,
	δὴ τότε μητιόωντο Ποσειδάων καὶ ̓Απόλλων
	τεῖχος ἀμαλδῦναι ποταμῶν μένος εἰσαγαγόντες.
	ὅσσοι ἀπ' ̓Ιδαίων ὀρέων ἅλα δὲ προρέουσι,
	̔Ρῆσός θ' ̔Επτάπορός τε Κάρησός τε ̔Ροδίος τε
	Γρήνικός τε καὶ Αἴσηπος δῖός τε Σκάμανδρος
	καὶ Σιμόεις, ὅθι πολλὰ βοάγρια καὶ τρυφάλειαι
	κάππεσον ἐν κονίῃσι καὶ ἡμιθέων γένος ἀνδρῶν:
	τῶν πάντων ὁμόσε στόματ' ἔτραπε Φοῖβος ̓Απόλλων,
	ἐννῆμαρ δ' ἐς τεῖχος ἵει ῥόον: ὗε δ' ἄρα Ζεὺς
	συνεχές, ὄφρά κε θᾶσσον ἁλίπλοα τείχεα θείη.
	αὐτὸς δ' ἐννοσίγαιος ἔχων χείρεσσι τρίαιναν
	ἡγεῖτ', ἐκ δ' ἄρα πάντα θεμείλια κύμασι πέμπε
	φιτρῶν καὶ λάων, τὰ θέσαν μογέοντες ̓Αχαιοί,
	λεῖα δ' ἐποίησεν παρ' ἀγάρροον ̔Ελλήσποντον,
	αὖτις δ' ἠϊόνα μεγάλην ψαμάθοισι κάλυψε
	τεῖχος ἀμαλδύνας: ποταμοὺς δ' ἔτρεψε νέεσθαι
	κὰρ ῥόον, ᾗ περ πρόσθεν ἵεν καλλίρροον ὕδωρ.
	ὣς ἄρ' ἔμελλον ὄπισθε Ποσειδάων καὶ ̓Απόλλων
	θησέμεναι: τότε δ' ἀμφὶ μάχη ἐνοπή τε δεδήει
	τεῖχος ἐύ̈δμητον, κανάχιζε δὲ δούρατα πύργων
	βαλλόμεν': ̓Αργεῖοι δὲ Διὸς μάστιγι δαμέντες
	νηυσὶν ἔπι γλαφυρῇσιν ἐελμένοι ἰσχανόωντο
	̔́Εκτορα δειδιότες, κρατερὸν μήστωρα φόβοιο:
	αὐτὰρ ὅ γ' ὡς τὸ πρόσθεν ἐμάρνατο ἶσος ἀέλλῃ:
	ὡς δ' ὅτ' ἂν ἔν τε κύνεσσι καὶ ἀνδράσι θηρευτῇσι
	κάπριος ἠὲ λέων στρέφεται σθένεϊ βλεμεαίνων:
	οἳ δέ τε πυργηδὸν σφέας αὐτοὺς ἀρτύναντες
	ἀντίον ἵστανται καὶ ἀκοντίζουσι θαμειὰς
	αἰχμὰς ἐκ χειρῶν: τοῦ δ' οὔ ποτε κυδάλιμον κῆρ
	ταρβεῖ οὐδὲ φοβεῖται, ἀγηνορίη δέ μιν ἔκτα:
	ταρφέα τε στρέφεται στίχας ἀνδρῶν πειρητίζων:
	ὅππῃ τ' ἰθύσῃ τῇ εἴκουσι στίχες ἀνδρῶν:
	ὣς ̔́Εκτωρ ἀν' ὅμιλον ἰὼν ἐλλίσσεθ' ἑταίρους
	τάφρον ἐποτρύνων διαβαινέμεν: οὐδέ οἱ ἵπποι
	τόλμων ὠκύποδες, μάλα δὲ χρεμέτιζον ἐπ' ἄκρῳ
	χείλει ἐφεσταότες: ἀπὸ γὰρ δειδίσσετο τάφρος
	εὐρεῖ', οὔτ' ἄρ' ὑπερθορέειν σχεδὸν οὔτε περῆσαι
	ῥηϊδίη: κρημνοὶ γὰρ ἐπηρεφέες περὶ πᾶσαν
	ἕστασαν ἀμφοτέρωθεν, ὕπερθεν δὲ σκολόπεσσιν
	ὀξέσιν ἠρήρει, τοὺς ἵστασαν υἷες ̓Αχαιῶν
	πυκνοὺς καὶ μεγάλους δηί̈ων ἀνδρῶν ἀλεωρήν.
	ἔνθ' οὔ κεν ῥέα ἵππος ἐύ̈τροχον ἅρμα τιταίνων
	ἐσβαίη, πεζοὶ δὲ μενοίνεον εἰ τελέουσι.
	δὴ τότε Πουλυδάμας θρασὺν ̔́Εκτορα εἶπε παραστάς:
	̔́Εκτορ τ' ἠδ' ἄλλοι Τρώων ἀγοὶ ἠδ' ἐπικούρων
	ἀφραδέως διὰ τάφρον ἐλαύνομεν ὠκέας ἵππους:
	ἣ δὲ μάλ' ἀργαλέη περάαν: σκόλοπες γὰρ ἐν αὐτῇ
	ὀξέες ἑστᾶσιν, ποτὶ δ' αὐτοὺς τεῖχος ̓Αχαιῶν,
	ἔνθ' οὔ πως ἔστιν καταβήμεναι οὐδὲ μάχεσθαι
	ἱππεῦσι: στεῖνος γάρ, ὅθι τρώσεσθαι ὀί̈ω.
	εἰ μὲν γὰρ τοὺς πάγχυ κακὰ φρονέων ἀλαπάζει
	Ζεὺς ὑψιβρεμέτης, Τρώεσσι δὲ ἵετ' ἀρήγειν,
	ἦ τ' ἂν ἔγωγ' ἐθέλοιμι καὶ αὐτίκα τοῦτο γενέσθαι,
	νωνύμνους ἀπολέσθαι ἀπ' ̓́Αργεος ἐνθάδ' ̓Αχαιούς:
	εἰ δέ χ' ὑποστρέψωσι, παλίωξις δὲ γένηται
	ἐκ νηῶν καὶ τάφρῳ ἐνιπλήξωμεν ὀρυκτῇ,
	οὐκέτ' ἔπειτ' ὀί̈ω οὐδ' ἄγγελον ἀπονέεσθαι
	ἄψορρον προτὶ ἄστυ ἑλιχθέντων ὑπ' ̓Αχαιῶν.
	ἀλλ' ἄγεθ' ὡς ἂν ἐγὼ εἴπω πειθώμεθα πάντες:
	ἵππους μὲν θεράποντες ἐρυκόντων ἐπὶ τάφρῳ,
	αὐτοὶ δὲ πρυλέες σὺν τεύχεσι θωρηχθέντες
	̔́Εκτορι πάντες ἑπώμεθ' ἀολλέες: αὐτὰρ ̓Αχαιοὶ
	οὐ μενέους' εἰ δή σφιν ὀλέθρου πείρατ' ἐφῆπται.
	ὣς φάτο Πουλυδάμας, ἅδε δ' ̔́Εκτορι μῦθος ἀπήμων,
	αὐτίκα δ' ἐξ ὀχέων σὺν τεύχεσιν ἆλτο χαμᾶζε.
	οὐδὲ μὲν ἄλλοι Τρῶες ἐφ' ἵππων ἠγερέθοντο,
	ἀλλ' ἀπὸ πάντες ὄρουσαν, ἐπεὶ ἴδον ̔́Εκτορα δῖον.
	ἡνιόχῳ μὲν ἔπειτα ἑῷ ἐπέτελλεν ἕκαστος
	ἵππους εὖ κατὰ κόσμον ἐρυκέμεν αὖθ' ἐπὶ τάφρῳ:
	οἳ δὲ διαστάντες σφέας αὐτοὺς ἀρτύναντες
	πένταχα κοσμηθέντες ἅμ' ἡγεμόνεσσιν ἕποντο.
	οἳ μὲν ἅμ' ̔́Εκτορ' ἴσαν καὶ ἀμύμονι Πουλυδάμαντι,
	οἳ πλεῖστοι καὶ ἄριστοι ἔσαν, μέμασαν δὲ μάλιστα
	τεῖχος ῥηξάμενοι κοίλῃς ἐπὶ νηυσὶ μάχεσθαι.
	καί σφιν Κεβριόνης τρίτος εἵπετο: πὰρ δ' ἄρ' ὄχεσφιν
	ἄλλον Κεβριόναο χερείονα κάλλιπεν ̔́Εκτωρ.
	τῶν δ' ἑτέρων Πάρις ἦρχε καὶ ̓Αλκάθοος καὶ ̓Αγήνωρ,
	τῶν δὲ τρίτων ̔́Ελενος καὶ Δηί̈φοβος θεοειδὴς
	υἷε δύω Πριάμοιο: τρίτος δ' ἦν ̓́Ασιος ἥρως
	̓́Ασιος ̔Υρτακίδης, ὃν ̓Αρίσβηθεν φέρον ἵπποι
	αἴθωνες μεγάλοι ποταμοῦ ἄπο Σελλήεντος.
	τῶν δὲ τετάρτων ἦρχεν ἐὺ̈ς πάϊς ̓Αγχίσαο
	Αἰνείας, ἅμα τῷ γε δύω ̓Αντήνορος υἷε
	̓Αρχέλοχός τ' ̓Ακάμας τε μάχης εὖ εἰδότε πάσης.
	Σαρπηδὼν δ' ἡγήσατ' ἀγακλειτῶν ἐπικούρων,
	πρὸς δ' ἕλετο Γλαῦκον καὶ ἀρήϊον ̓Αστεροπαῖον:
	οἳ γάρ οἱ εἴσαντο διακριδὸν εἶναι ἄριστοι
	τῶν ἄλλων μετά γ' αὐτόν: ὃ δ' ἔπρεπε καὶ διὰ πάντων.
	οἳ δ' ἐπεὶ ἀλλήλους ἄραρον τυκτῇσι βόεσσι
	βάν ῥ' ἰθὺς Δαναῶν λελιημένοι, οὐδ' ἔτ' ἔφαντο
	σχήσεσθ', ἀλλ' ἐν νηυσὶ μελαίνῃσιν πεσέεσθαι.
	ἔνθ' ἄλλοι Τρῶες τηλεκλειτοί τ' ἐπίκουροι
	βουλῇ Πουλυδάμαντος ἀμωμήτοιο πίθοντο:
	ἀλλ' οὐχ ̔Υρτακίδης ἔθελ' ̓́Ασιος ὄρχαμος ἀνδρῶν
	αὖθι λιπεῖν ἵππους τε καὶ ἡνίοχον θεράποντα,
	ἀλλὰ σὺν αὐτοῖσιν πέλασεν νήεσσι θοῇσι
	νήπιος, οὐδ' ἄρ' ἔμελλε κακὰς ὑπὸ κῆρας ἀλύξας
	ἵπποισιν καὶ ὄχεσφιν ἀγαλλόμενος παρὰ νηῶν
	ἂψ ἀπονοστήσειν προτὶ ̓́Ιλιον ἠνεμόεσσαν:
	πρόσθεν γάρ μιν μοῖρα δυσώνυμος ἀμφεκάλυψεν
	ἔγχεϊ ̓Ιδομενῆος ἀγαυοῦ Δευκαλίδαο.
	εἴσατο γὰρ νηῶν ἐπ' ἀριστερά, τῇ περ ̓Αχαιοὶ
	ἐκ πεδίου νίσοντο σὺν ἵπποισιν καὶ ὄχεσφι:
	τῇ ῥ' ἵππους τε καὶ ἅρμα διήλασεν, οὐδὲ πύλῃσιν
	εὗρ' ἐπικεκλιμένας σανίδας καὶ μακρὸν ὀχῆα,
	ἀλλ' ἀναπεπταμένας ἔχον ἀνέρες, εἴ τιν' ἑταίρων
	ἐκ πολέμου φεύγοντα σαώσειαν μετὰ νῆας.
	τῇ ῥ' ἰθὺς φρονέων ἵππους ἔχε, τοὶ δ' ἅμ' ἕποντο
	ὀξέα κεκλήγοντες: ἔφαντο γὰρ οὐκ ἔτ' ̓Αχαιοὺς
	σχήσεσθ', ἀλλ' ἐν νηυσὶ μελαίνῃσιν πεσέεσθαι
	νήπιοι, ἐν δὲ πύλῃσι δύ' ἀνέρας εὗρον ἀρίστους
	υἷας ὑπερθύμους Λαπιθάων αἰχμητάων,
	τὸν μὲν Πειριθόου υἷα κρατερὸν Πολυποίτην,
	τὸν δὲ Λεοντῆα βροτολοιγῷ ἶσον ̓́Αρηϊ.
	τὼ μὲν ἄρα προπάροιθε πυλάων ὑψηλάων
	ἕστασαν ὡς ὅτε τε δρύες οὔρεσιν ὑψικάρηνοι,
	αἵ τ' ἄνεμον μίμνουσι καὶ ὑετὸν ἤματα πάντα
	ῥίζῃσιν μεγάλῃσι διηνεκέεσς' ἀραρυῖαι:
	ὣς ἄρα τὼ χείρεσσι πεποιθότες ἠδὲ βίηφι
	μίμνον ἐπερχόμενον μέγαν ̓́Ασιον οὐδὲ φέβοντο.
	οἳ δ' ἰθὺς πρὸς τεῖχος ἐύ̈δμητον βόας αὔας
	ὑψός' ἀνασχόμενοι ἔκιον μεγάλῳ ἀλαλητῷ
	̓́Ασιον ἀμφὶ ἄνακτα καὶ ̓Ιαμενὸν καὶ ̓Ορέστην
	̓Ασιάδην τ' ̓Αδάμαντα Θόωνά τε Οἰνόμαόν τε.
	οἳ δ' ἤτοι εἷος μὲν ἐϋκνήμιδας ̓Αχαιοὺς
	ὄρνυον ἔνδον ἐόντες ἀμύνεσθαι περὶ νηῶν:
	αὐτὰρ ἐπεὶ δὴ τεῖχος ἐπεσσυμένους ἐνόησαν
	Τρῶας, ἀτὰρ Δαναῶν γένετο ἰαχή τε φόβος τε,
	ἐκ δὲ τὼ ἀί̈ξαντε πυλάων πρόσθε μαχέσθην
	ἀγροτέροισι σύεσσιν ἐοικότε, τώ τ' ἐν ὄρεσσιν
	ἀνδρῶν ἠδὲ κυνῶν δέχαται κολοσυρτὸν ἰόντα,
	δοχμώ τ' ἀί̈σσοντε περὶ σφίσιν ἄγνυτον ὕλην
	πρυμνὴν ἐκτάμνοντες, ὑπαὶ δέ τε κόμπος ὀδόντων
	γίγνεται εἰς ὅ κέ τίς τε βαλὼν ἐκ θυμὸν ἕληται:
	ὣς τῶν κόμπει χαλκὸς ἐπὶ στήθεσσι φαεινὸς
	ἄντην βαλλομένων: μάλα γὰρ κρατερῶς ἐμάχοντο
	λαοῖσιν καθύπερθε πεποιθότες ἠδὲ βίηφιν.
	οἳ δ' ἄρα χερμαδίοισιν ἐϋδμήτων ἀπὸ πύργων
	βάλλον ἀμυνόμενοι σφῶν τ' αὐτῶν καὶ κλισιάων
	νηῶν τ' ὠκυπόρων: νιφάδες δ' ὡς πῖπτον ἔραζε,
	ἅς τ' ἄνεμος ζαὴς νέφεα σκιόεντα δονήσας
	ταρφειὰς κατέχευεν ἐπὶ χθονὶ πουλυβοτείρῃ:
	ὣς τῶν ἐκ χειρῶν βέλεα ῥέον ἠμὲν ̓Αχαιῶν
	ἠδὲ καὶ ἐκ Τρώων: κόρυθες δ' ἀμφ' αὖον ἀύ̈τευν
	βαλλομένων μυλάκεσσι καὶ ἀσπίδες ὀμφαλόεσσαι.
	δή ῥα τότ' ᾤμωξεν καὶ ὣ πεπλήγετο μηρὼ
	̓́Ασιος ̔Υρτακίδης, καὶ ἀλαστήσας ἔπος ηὔδα:
	Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο
	πάγχυ μάλ': οὐ γὰρ ἔγωγ' ἐφάμην ἥρωας ̓Αχαιοὺς
	σχήσειν ἡμέτερόν γε μένος καὶ χεῖρας ἀάπτους.
	οἳ δ', ὥς τε σφῆκες μέσον αἰόλοι ἠὲ μέλισσαι
	οἰκία ποιήσωνται ὁδῷ ἔπι παιπαλοέσσῃ,
	οὐδ' ἀπολείπουσιν κοῖλον δόμον, ἀλλὰ μένοντες
	ἄνδρας θηρητῆρας ἀμύνονται περὶ τέκνων,
	ὣς οἵ γ' οὐκ ἐθέλουσι πυλάων καὶ δύ' ἐόντε
	χάσσασθαι πρίν γ' ἠὲ κατακτάμεν ἠὲ ἁλῶναι.
	ὣς ἔφατ', οὐδὲ Διὸς πεῖθε φρένα ταῦτ' ἀγορεύων:
	̔́Εκτορι γάρ οἱ θυμὸς ἐβούλετο κῦδος ὀρέξαι.
	ἄλλοι δ' ἀμφ' ἄλλῃσι μάχην ἐμάχοντο πύλῃσιν:
	ἀργαλέον δέ με ταῦτα θεὸν ὣς πάντ' ἀγορεῦσαι:
	πάντῃ γὰρ περὶ τεῖχος ὀρώρει θεσπιδαὲς πῦρ
	λάϊνον: ̓Αργεῖοι δὲ καὶ ἀχνύμενοί περ ἀνάγκῃ
	νηῶν ἠμύνοντο: θεοὶ δ' ἀκαχήατο θυμὸν
	πάντες ὅσοι Δαναοῖσι μάχης ἐπιτάρροθοι ἦσαν.
	σὺν δ' ἔβαλον Λαπίθαι πόλεμον καὶ δηϊοτῆτα.
	ἔνθ' αὖ Πειριθόου υἱὸς κρατερὸς Πολυποίτης
	δουρὶ βάλεν Δάμασον κυνέης διὰ χαλκοπαρῄου:
	οὐδ' ἄρα χαλκείη κόρυς ἔσχεθεν, ἀλλὰ διὰ πρὸ
	αἰχμὴ χαλκείη ῥῆξ' ὀστέον, ἐγκέφαλος δὲ
	ἔνδον ἅπας πεπάλακτο: δάμασσε δέ μιν μεμαῶτα:
	αὐτὰρ ἔπειτα Πύλωνα καὶ ̓́Ορμενον ἐξενάριξεν.
	υἱὸν δ' ̓Αντιμάχοιο Λεοντεὺς ὄζος ̓́Αρηος
	̔Ιππόμαχον βάλε δουρὶ κατὰ ζωστῆρα τυχήσας.
	αὖτις δ' ἐκ κολεοῖο ἐρυσσάμενος ξίφος ὀξὺ
	̓Αντιφάτην μὲν πρῶτον ἐπαί̈ξας δι' ὁμίλου
	πλῆξ' αὐτοσχεδίην: ὃ δ' ἄρ' ὕπτιος οὔδει ἐρείσθη:
	αὐτὰρ ἔπειτα Μένωνα καὶ ̓Ιαμενὸν καὶ ̓Ορέστην
	πάντας ἐπασσυτέρους πέλασε χθονὶ πουλυβοτείρῃ.
	ὄφρ' οἳ τοὺς ἐνάριζον ἀπ' ἔντεα μαρμαίροντα,
	τόφρ' οἳ Πουλυδάμαντι καὶ ̔́Εκτορι κοῦροι ἕποντο,
	οἳ πλεῖστοι καὶ ἄριστοι ἔσαν, μέμασαν δὲ μάλιστα
	τεῖχός τε ῥήξειν καὶ ἐνιπρήσειν πυρὶ νῆας,
	οἵ ῥ' ἔτι μερμήριζον ἐφεσταότες παρὰ τάφρῳ.
	ὄρνις γάρ σφιν ἐπῆλθε περησέμεναι μεμαῶσιν
	αἰετὸς ὑψιπέτης ἐπ' ἀριστερὰ λαὸν ἐέργων
	φοινήεντα δράκοντα φέρων ὀνύχεσσι πέλωρον
	ζωὸν ἔτ' ἀσπαίροντα, καὶ οὔ πω λήθετο χάρμης,
	κόψε γὰρ αὐτὸν ἔχοντα κατὰ στῆθος παρὰ δειρὴν
	ἰδνωθεὶς ὀπίσω: ὃ δ' ἀπὸ ἕθεν ἧκε χαμᾶζε
	ἀλγήσας ὀδύνῃσι, μέσῳ δ' ἐνὶ κάββαλ' ὁμίλῳ,
	αὐτὸς δὲ κλάγξας πέτετο πνοιῇς ἀνέμοιο.
	Τρῶες δ' ἐρρίγησαν ὅπως ἴδον αἰόλον ὄφιν
	κείμενον ἐν μέσσοισι Διὸς τέρας αἰγιόχοιο.
	δὴ τότε Πουλυδάμας θρασὺν ̔́Εκτορα εἶπε παραστάς:
	̔́Εκτορ ἀεὶ μέν πώς μοι ἐπιπλήσσεις ἀγορῇσιν
	ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε
	δῆμον ἐόντα παρὲξ ἀγορευέμεν, οὔτ' ἐνὶ βουλῇ
	οὔτέ ποτ' ἐν πολέμῳ, σὸν δὲ κράτος αἰὲν ἀέξειν:
	νῦν αὖτ' ἐξερέω ὥς μοι δοκεῖ εἶναι ἄριστα.
	μὴ ἴομεν Δαναοῖσι μαχησόμενοι περὶ νηῶν.
	ὧδε γὰρ ἐκτελέεσθαι ὀί̈ομαι, εἰ ἐτεόν γε
	Τρωσὶν ὅδ' ὄρνις ἦλθε περησέμεναι μεμαῶσιν
	αἰετὸς ὑψιπέτης ἐπ' ἀριστερὰ λαὸν ἐέργων
	φοινήεντα δράκοντα φέρων ὀνύχεσσι πέλωρον
	ζωόν: ἄφαρ δ' ἀφέηκε πάρος φίλα οἰκί' ἱκέσθαι,
	οὐδ' ἐτέλεσσε φέρων δόμεναι τεκέεσσιν ἑοῖσιν.
	ὣς ἡμεῖς, εἴ πέρ τε πύλας καὶ τεῖχος ̓Αχαιῶν
	ῥηξόμεθα σθένεϊ μεγάλῳ, εἴξωσι δ' ̓Αχαιοί,
	οὐ κόσμῳ παρὰ ναῦφιν ἐλευσόμεθ' αὐτὰ κέλευθα:
	πολλοὺς γὰρ Τρώων καταλείψομεν, οὕς κεν ̓Αχαιοὶ
	χαλκῷ δῃώσωσιν ἀμυνόμενοι περὶ νηῶν.
	ὧδέ χ' ὑποκρίναιτο θεοπρόπος, ὃς σάφα θυμῷ
	εἰδείη τεράων καί οἱ πειθοίατο λαοί.
	τὸν δ' ἄρ' ὑπόδρα ἰδὼν προσέφη κορυθαίολος ̔́Εκτωρ:
	Πουλυδάμα, σὺ μὲν οὐκ ἔτ' ἐμοὶ φίλα ταῦτ' ἀγορεύεις:
	οἶσθα καὶ ἄλλον μῦθον ἀμείνονα τοῦδε νοῆσαι.
	εἰ δ' ἐτεὸν δὴ τοῦτον ἀπὸ σπουδῆς ἀγορεύεις,
	ἐξ ἄρα δή τοι ἔπειτα θεοὶ φρένας ὤλεσαν αὐτοί,
	ὃς κέλεαι Ζηνὸς μὲν ἐριγδούποιο λαθέσθαι
	βουλέων, ἅς τέ μοι αὐτὸς ὑπέσχετο καὶ κατένευσε:
	τύνη δ' οἰωνοῖσι τανυπτερύγεσσι κελεύεις
	πείθεσθαι, τῶν οὔ τι μετατρέπομ' οὐδ' ἀλεγίζω
	εἴτ' ἐπὶ δεξί' ἴωσι πρὸς ἠῶ τ' ἠέλιόν τε,
	εἴτ' ἐπ' ἀριστερὰ τοί γε ποτὶ ζόφον ἠερόεντα.
	ἡμεῖς δὲ μεγάλοιο Διὸς πειθώμεθα βουλῇ,
	ὃς πᾶσι θνητοῖσι καὶ ἀθανάτοισιν ἀνάσσει.
	εἷς οἰωνὸς ἄριστος ἀμύνεσθαι περὶ πάτρης.
	τίπτε σὺ δείδοικας πόλεμον καὶ δηϊοτῆτα;
	εἴ περ γάρ τ' ἄλλοι γε περὶ κτεινώμεθα πάντες
	νηυσὶν ἐπ' ̓Αργείων, σοὶ δ' οὐ δέος ἔστ' ἀπολέσθαι:
	οὐ γάρ τοι κραδίη μενεδήϊος οὐδὲ μαχήμων.
	εἰ δὲ σὺ δηϊοτῆτος ἀφέξεαι, ἠέ τιν' ἄλλον
	παρφάμενος ἐπέεσσιν ἀποτρέψεις πολέμοιο,
	αὐτίκ' ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.
	ὣς ἄρα φωνήσας ἡγήσατο, τοὶ δ' ἅμ' ἕποντο
	ἠχῇ θεσπεσίῃ: ἐπὶ δὲ Ζεὺς τερπικέραυνος
	ὦρσεν ἀπ' ̓Ιδαίων ὀρέων ἀνέμοιο θύελλαν,
	ἥ ῥ' ἰθὺς νηῶν κονίην φέρεν: αὐτὰρ ̓Αχαιῶν
	θέλγε νόον, Τρωσὶν δὲ καὶ ̔́Εκτορι κῦδος ὄπαζε.
	τοῦ περ δὴ τεράεσσι πεποιθότες ἠδὲ βίηφι
	ῥήγνυσθαι μέγα τεῖχος ̓Αχαιῶν πειρήτιζον.
	κρόσσας μὲν πύργων ἔρυον, καὶ ἔρειπον ἐπάλξεις,
	στήλας τε προβλῆτας ἐμόχλεον, ἃς ἄρ' ̓Αχαιοὶ
	πρώτας ἐν γαίῃ θέσαν ἔμμεναι ἔχματα πύργων.
	τὰς οἵ γ' αὐέρυον, ἔλποντο δὲ τεῖχος ̓Αχαιῶν
	ῥήξειν: οὐδέ νύ πω Δαναοὶ χάζοντο κελεύθου,
	ἀλλ' οἵ γε ῥινοῖσι βοῶν φράξαντες ἐπάλξεις
	βάλλον ἀπ' αὐτάων δηί̈ους ὑπὸ τεῖχος ἰόντας.
	ἀμφοτέρω δ' Αἴαντε κελευτιόωντ' ἐπὶ πύργων
	πάντοσε φοιτήτην μένος ὀτρύνοντες ̓Αχαιῶν.
	ἄλλον μειλιχίοις, ἄλλον στερεοῖς ἐπέεσσι
	νείκεον, ὅν τινα πάγχυ μάχης μεθιέντα ἴδοιεν:
	ὦ φίλοι ̓Αργείων ὅς τ' ἔξοχος ὅς τε μεσήεις
	ὅς τε χερειότερος, ἐπεὶ οὔ πω πάντες ὁμοῖοι
	ἀνέρες ἐν πολέμῳ, νῦν ἔπλετο ἔργον ἅπασι:
	καὶ δ' αὐτοὶ τόδε που γιγνώσκετε. μή τις ὀπίσσω
	τετράφθω ποτὶ νῆας ὁμοκλητῆρος ἀκούσας,
	ἀλλὰ πρόσω ἵεσθε καὶ ἀλλήλοισι κέλεσθε,
	αἴ κε Ζεὺς δώῃσιν ̓Ολύμπιος ἀστεροπητὴς
	νεῖκος ἀπωσαμένους δηί̈ους προτὶ ἄστυ δίεσθαι.
	ὣς τώ γε προβοῶντε μάχην ὄτρυνον ̓Αχαιῶν.
	τῶν δ', ὥς τε νιφάδες χιόνος πίπτωσι θαμειαὶ
	ἤματι χειμερίῳ, ὅτε τ' ὤρετο μητίετα Ζεὺς
	νιφέμεν ἀνθρώποισι πιφαυσκόμενος τὰ ἃ κῆλα:
	κοιμήσας δ' ἀνέμους χέει ἔμπεδον, ὄφρα καλύψῃ
	ὑψηλῶν ὀρέων κορυφὰς καὶ πρώονας ἄκρους
	καὶ πεδία λωτοῦντα καὶ ἀνδρῶν πίονα ἔργα,
	καί τ' ἐφ' ἁλὸς πολιῆς κέχυται λιμέσιν τε καὶ ἀκταῖς,
	κῦμα δέ μιν προσπλάζον ἐρύκεται: ἄλλά τε πάντα
	εἴλυται καθύπερθ', ὅτ' ἐπιβρίσῃ Διὸς ὄμβρος:
	ὣς τῶν ἀμφοτέρωσε λίθοι πωτῶντο θαμειαί,
	αἱ μὲν ἄρ' ἐς Τρῶας, αἱ δ' ἐκ Τρώων ἐς ̓Αχαιούς,
	βαλλομένων: τὸ δὲ τεῖχος ὕπερ πᾶν δοῦπος ὀρώρει.
	οὐδ' ἄν πω τότε γε Τρῶες καὶ φαίδιμος ̔́Εκτωρ
	τείχεος ἐρρήξαντο πύλας καὶ μακρὸν ὀχῆα,
	εἰ μὴ ἄρ' υἱὸν ἑὸν Σαρπηδόνα μητίετα Ζεὺς
	ὦρσεν ἐπ' ̓Αργείοισι λέονθ' ὣς βουσὶν ἕλιξιν.
	αὐτίκα δ' ἀσπίδα μὲν πρόσθ' ἔσχετο πάντος' ἐί̈σην
	καλὴν χαλκείην ἐξήλατον, ἣν ἄρα χαλκεὺς
	ἤλασεν, ἔντοσθεν δὲ βοείας ῥάψε θαμειὰς
	χρυσείῃς ῥάβδοισι διηνεκέσιν περὶ κύκλον.
	τὴν ἄρ' ὅ γε πρόσθε σχόμενος δύο δοῦρε τινάσσων
	βῆ ῥ' ἴμεν ὥς τε λέων ὀρεσίτροφος, ὅς τ' ἐπιδευὴς
	δηρὸν ἔῃ κρειῶν, κέλεται δέ ἑ θυμὸς ἀγήνωρ
	μήλων πειρήσοντα καὶ ἐς πυκινὸν δόμον ἐλθεῖν:
	εἴ περ γάρ χ' εὕρῃσι παρ' αὐτόφι βώτορας ἄνδρας
	σὺν κυσὶ καὶ δούρεσσι φυλάσσοντας περὶ μῆλα,
	οὔ ῥά τ' ἀπείρητος μέμονε σταθμοῖο δίεσθαι,
	ἀλλ' ὅ γ' ἄρ' ἢ ἥρπαξε μετάλμενος, ἠὲ καὶ αὐτὸς
	ἔβλητ' ἐν πρώτοισι θοῆς ἀπὸ χειρὸς ἄκοντι:
	ὥς ῥα τότ' ἀντίθεον Σαρπηδόνα θυμὸς ἀνῆκε
	τεῖχος ἐπαί̈ξαι διά τε ῥήξασθαι ἐπάλξεις.
	αὐτίκα δὲ Γλαῦκον προσέφη παῖδ' ̔Ιππολόχοιο:
	Γλαῦκε τί ἢ δὴ νῶϊ τετιμήμεσθα μάλιστα
	ἕδρῃ τε κρέασίν τε ἰδὲ πλείοις δεπάεσσιν
	ἐν Λυκίῃ, πάντες δὲ θεοὺς ὣς εἰσορόωσι,
	καὶ τέμενος νεμόμεσθα μέγα Ξάνθοιο παρ' ὄχθας
	καλὸν φυταλιῆς καὶ ἀρούρης πυροφόροιο;
	τὼ νῦν χρὴ Λυκίοισι μέτα πρώτοισιν ἐόντας
	ἑστάμεν ἠδὲ μάχης καυστείρης ἀντιβολῆσαι,
	ὄφρά τις ὧδ' εἴπῃ Λυκίων πύκα θωρηκτάων:
	οὐ μὰν ἀκλεέες Λυκίην κάτα κοιρανέουσιν
	ἡμέτεροι βασιλῆες, ἔδουσί τε πίονα μῆλα
	οἶνόν τ' ἔξαιτον μελιηδέα: ἀλλ' ἄρα καὶ ἲς
	ἐσθλή, ἐπεὶ Λυκίοισι μέτα πρώτοισι μάχονται.
	ὦ πέπον εἰ μὲν γὰρ πόλεμον περὶ τόνδε φυγόντε
	αἰεὶ δὴ μέλλοιμεν ἀγήρω τ' ἀθανάτω τε
	ἔσσεσθ', οὔτέ κεν αὐτὸς ἐνὶ πρώτοισι μαχοίμην
	οὔτέ κε σὲ στέλλοιμι μάχην ἐς κυδιάνειραν:
	νῦν δ' ἔμπης γὰρ κῆρες ἐφεστᾶσιν θανάτοιο
	μυρίαι, ἃς οὐκ ἔστι φυγεῖν βροτὸν οὐδ' ὑπαλύξαι,
	ἴομεν ἠέ τῳ εὖχος ὀρέξομεν ἠέ τις ἡμῖν.
	ὣς ἔφατ', οὐδὲ Γλαῦκος ἀπετράπετ' οὐδ' ἀπίθησε:
	τὼ δ' ἰθὺς βήτην Λυκίων μέγα ἔθνος ἄγοντε.
	τοὺς δὲ ἰδὼν ῥίγης' υἱὸς Πετεῶο Μενεσθεύς:
	τοῦ γὰρ δὴ πρὸς πύργον ἴσαν κακότητα φέροντες.
	πάπτηνεν δ' ἀνὰ πύργον ̓Αχαιῶν εἴ τιν' ἴδοιτο
	ἡγεμόνων, ὅς τίς οἱ ἀρὴν ἑτάροισιν ἀμύναι:
	ἐς δ' ἐνόης' Αἴαντε δύω πολέμου ἀκορήτω
	ἑσταότας, Τεῦκρόν τε νέον κλισίηθεν ἰόντα
	ἐγγύθεν: ἀλλ' οὔ πώς οἱ ἔην βώσαντι γεγωνεῖν:
	τόσσος γὰρ κτύπος ἦεν, ἀϋτὴ δ' οὐρανὸν ἷκε,
	βαλλομένων σακέων τε καὶ ἱπποκόμων τρυφαλειῶν
	καὶ πυλέων: πᾶσαι γὰρ ἐπώχατο, τοὶ δὲ κατ' αὐτὰς
	ἱστάμενοι πειρῶντο βίῃ ῥήξαντες ἐσελθεῖν.
	αἶψα δ' ἐπ' Αἴαντα προί̈ει κήρυκα Θοώτην:
	ἔρχεο δῖε Θοῶτα, θέων Αἴαντα κάλεσσον,
	ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων
	εἴη, ἐπεὶ τάχα τῇδε τετεύξεται αἰπὺς ὄλεθρος.
	ὧδε γὰρ ἔβρισαν Λυκίων ἀγοί, οἳ τὸ πάρος περ
	ζαχρηεῖς τελέθουσι κατὰ κρατερὰς ὑσμίνας.
	εἰ δέ σφιν καὶ κεῖθι πόνος καὶ νεῖκος ὄρωρεν,
	ἀλλά περ οἶος ἴτω Τελαμώνιος ἄλκιμος Αἴας,
	καί οἱ Τεῦκρος ἅμα σπέσθω τόξων ἐὺ̈ εἰδώς.
	ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,
	βῆ δὲ θέειν παρὰ τεῖχος ̓Αχαιῶν χαλκοχιτώνων,
	στῆ δὲ παρ' Αἰάντεσσι κιών, εἶθαρ δὲ προσηύδα:
	Αἴαντ' ̓Αργείων ἡγήτορε χαλκοχιτώνων
	ἠνώγει Πετεῶο διοτρεφέος φίλος υἱὸς
	κεῖς' ἴμεν, ὄφρα πόνοιο μίνυνθά περ ἀντιάσητον
	ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων
	εἴη, ἐπεὶ τάχα κεῖθι τετεύξεται αἰπὺς ὄλεθρος:
	ὧδε γὰρ ἔβρισαν Λυκίων ἀγοί, οἳ τὸ πάρος περ
	ζαχρηεῖς τελέθουσι κατὰ κρατερὰς ὑσμίνας.
	εἰ δὲ καὶ ἐνθάδε περ πόλεμος καὶ νεῖκος ὄρωρεν,
	ἀλλά περ οἶος ἴτω Τελαμώνιος ἄλκιμος Αἴας,
	καί οἱ Τεῦκρος ἅμα σπέσθω τόξων ἐὺ̈ εἰδώς.
	ὣς ἔφατ', οὐδ' ἀπίθησε μέγας Τελαμώνιος Αἴας.
	αὐτίκ' ̓Οϊλιάδην ἔπεα πτερόεντα προσηύδα:
	Αἶαν σφῶϊ μὲν αὖθι, σὺ καὶ κρατερὸς Λυκομήδης,
	ἑσταότες Δαναοὺς ὀτρύνετον ἶφι μάχεσθαι:
	αὐτὰρ ἐγὼ κεῖς' εἶμι καὶ ἀντιόω πολέμοιο:
	αἶψα δ' ἐλεύσομαι αὖτις, ἐπὴν εὖ τοῖς ἐπαμύνω.
	ὣς ἄρα φωνήσας ἀπέβη Τελαμώνιος Αἴας,
	καί οἱ Τεῦκρος ἅμ' ᾖε κασίγνητος καὶ ὄπατρος:
	τοῖς δ' ἅμα Πανδίων Τεύκρου φέρε καμπύλα τόξα.
	εὖτε Μενεσθῆος μεγαθύμου πύργον ἵκοντο
	τείχεος ἐντὸς ἰόντες, ἐπειγομένοισι δ' ἵκοντο,
	οἳ δ' ἐπ' ἐπάλξεις βαῖνον ἐρεμνῇ λαίλαπι ἶσοι
	ἴφθιμοι Λυκίων ἡγήτορες ἠδὲ μέδοντες:
	σὺν δ' ἐβάλοντο μάχεσθαι ἐναντίον, ὦρτο δ' ἀϋτή.
	Αἴας δὲ πρῶτος Τελαμώνιος ἄνδρα κατέκτα
	Σαρπήδοντος ἑταῖρον ̓Επικλῆα μεγάθυμον
	μαρμάρῳ ὀκριόεντι βαλών, ὅ ῥα τείχεος ἐντὸς
	κεῖτο μέγας παρ' ἔπαλξιν ὑπέρτατος: οὐδέ κέ μιν ῥέα
	χείρεσς' ἀμφοτέρῃς ἔχοι ἀνὴρ οὐδὲ μάλ' ἡβῶν,
	οἷοι νῦν βροτοί εἰς': ὃ δ' ἄρ' ὑψόθεν ἔμβαλ' ἀείρας,
	θλάσσε δὲ τετράφαλον κυνέην, σὺν δ' ὀστέ' ἄραξε
	πάντ' ἄμυδις κεφαλῆς: ὃ δ' ἄρ' ἀρνευτῆρι ἐοικὼς
	κάππες' ἀφ' ὑψηλοῦ πύργου, λίπε δ' ὀστέα θυμός.
	Τεῦκρος δὲ Γλαῦκον κρατερὸν παῖδ' ̔Ιππολόχοιο
	ἰῷ ἐπεσσύμενον βάλε τείχεος ὑψηλοῖο,
	ᾗ ῥ' ἴδε γυμνωθέντα βραχίονα, παῦσε δὲ χάρμης.
	ἂψ δ' ἀπὸ τείχεος ἆλτο λαθών, ἵνα μή τις ̓Αχαιῶν
	βλήμενον ἀθρήσειε καὶ εὐχετόῳτ' ἐπέεσσι.
	Σαρπήδοντι δ' ἄχος γένετο Γλαύκου ἀπιόντος
	αὐτίκ' ἐπεί τ' ἐνόησεν: ὅμως δ' οὐ λήθετο χάρμης,
	ἀλλ' ὅ γε Θεστορίδην ̓Αλκμάονα δουρὶ τυχήσας
	νύξ', ἐκ δ' ἔσπασεν ἔγχος: ὃ δ' ἑσπόμενος πέσε δουρὶ
	πρηνής, ἀμφὶ δέ οἱ βράχε τεύχεα ποικίλα χαλκῷ,
	Σαρπηδὼν δ' ἄρ' ἔπαλξιν ἑλὼν χερσὶ στιβαρῇσιν
	ἕλχ', ἣ δ' ἕσπετο πᾶσα διαμπερές, αὐτὰρ ὕπερθε
	τεῖχος ἐγυμνώθη, πολέεσσι δὲ θῆκε κέλευθον.
	τὸν δ' Αἴας καὶ Τεῦκρος ὁμαρτήσανθ' ὃ μὲν ἰῷ
	βεβλήκει τελαμῶνα περὶ στήθεσσι φαεινὸν
	ἀσπίδος ἀμφιβρότης: ἀλλὰ Ζεὺς κῆρας ἄμυνε
	παιδὸς ἑοῦ, μὴ νηυσὶν ἔπι πρύμνῃσι δαμείη:
	Αἴας δ' ἀσπίδα νύξεν ἐπάλμενος, οὐδὲ διὰ πρὸ
	ἤλυθεν ἐγχείη, στυφέλιξε δέ μιν μεμαῶτα.
	χώρησεν δ' ἄρα τυτθὸν ἐπάλξιος: οὐδ' ὅ γε πάμπαν
	χάζετ', ἐπεί οἱ θυμὸς ἐέλπετο κῦδος ἀρέσθαι.
	κέκλετο δ' ἀντιθέοισιν ἑλιξάμενος Λυκίοισιν:
	ὦ Λύκιοι τί τ' ἄρ' ὧδε μεθίετε θούριδος ἀλκῆς;
	ἀργαλέον δέ μοί ἐστι καὶ ἰφθίμῳ περ ἐόντι
	μούνῳ ῥηξαμένῳ θέσθαι παρὰ νηυσὶ κέλευθον:
	ἀλλ' ἐφομαρτεῖτε: πλεόνων δέ τι ἔργον ἄμεινον.
	ὣς ἔφαθ', οἳ δὲ ἄνακτος ὑποδείσαντες ὁμοκλὴν
	μᾶλλον ἐπέβρισαν βουληφόρον ἀμφὶ ἄνακτα.
	̓Αργεῖοι δ' ἑτέρωθεν ἐκαρτύναντο φάλαγγας
	τείχεος ἔντοσθεν, μέγα δέ σφισι φαίνετο ἔργον:
	οὔτε γὰρ ἴφθιμοι Λύκιοι Δαναῶν ἐδύναντο
	τεῖχος ῥηξάμενοι θέσθαι παρὰ νηυσὶ κέλευθον,
	οὔτέ ποτ' αἰχμηταὶ Δαναοὶ Λυκίους ἐδύναντο
	τείχεος ἂψ ὤσασθαι, ἐπεὶ τὰ πρῶτα πέλασθεν.
	ἀλλ' ὥς τ' ἀμφ' οὔροισι δύ' ἀνέρε δηριάασθον
	μέτρ' ἐν χερσὶν ἔχοντες ἐπιξύνῳ ἐν ἀρούρῃ,
	ὥ τ' ὀλίγῳ ἐνὶ χώρῳ ἐρίζητον περὶ ἴσης,
	ὣς ἄρα τοὺς διέεργον ἐπάλξιες: οἳ δ' ὑπὲρ αὐτέων
	δῄουν ἀλλήλων ἀμφὶ στήθεσσι βοείας
	ἀσπίδας εὐκύκλους λαισήϊά τε πτερόεντα.
	πολλοὶ δ' οὐτάζοντο κατὰ χρόα νηλέϊ χαλκῷ,
	ἠμὲν ὅτεῳ στρεφθέντι μετάφρενα γυμνωθείη
	μαρναμένων, πολλοὶ δὲ διαμπερὲς ἀσπίδος αὐτῆς.
	πάντῃ δὴ πύργοι καὶ ἐπάλξιες αἵματι φωτῶν
	ἐρράδατ' ἀμφοτέρωθεν ἀπὸ Τρώων καὶ ̓Αχαιῶν.
	ἀλλ' οὐδ' ὧς ἐδύναντο φόβον ποιῆσαι ̓Αχαιῶν,
	ἀλλ' ἔχον ὥς τε τάλαντα γυνὴ χερνῆτις ἀληθής,
	ἥ τε σταθμὸν ἔχουσα καὶ εἴριον ἀμφὶς ἀνέλκει
	ἰσάζους', ἵνα παισὶν ἀεικέα μισθὸν ἄρηται:
	ὣς μὲν τῶν ἐπὶ ἶσα μάχη τέτατο πτόλεμός τε,
	πρίν γ' ὅτε δὴ Ζεὺς κῦδος ὑπέρτερον ̔́Εκτορι δῶκε
	Πριαμίδῃ, ὃς πρῶτος ἐσήλατο τεῖχος ̓Αχαιῶν.
	ἤϋσεν δὲ διαπρύσιον Τρώεσσι γεγωνώς:
	ὄρνυσθ' ἱππόδαμοι Τρῶες, ῥήγνυσθε δὲ τεῖχος
	̓Αργείων καὶ νηυσὶν ἐνίετε θεσπιδαὲς πῦρ.
	ὣς φάτ' ἐποτρύνων, οἳ δ' οὔασι πάντες ἄκουον,
	ἴθυσαν δ' ἐπὶ τεῖχος ἀολλέες: οἳ μὲν ἔπειτα
	κροσσάων ἐπέβαινον ἀκαχμένα δούρατ' ἔχοντες,
	̔́Εκτωρ δ' ἁρπάξας λᾶαν φέρεν, ὅς ῥα πυλάων
	ἑστήκει πρόσθε πρυμνὸς παχύς, αὐτὰρ ὕπερθεν
	ὀξὺς ἔην: τὸν δ' οὔ κε δύ' ἀνέρε δήμου ἀρίστω
	ῥηϊδίως ἐπ' ἄμαξαν ἀπ' οὔδεος ὀχλίσσειαν,
	οἷοι νῦν βροτοί εἰς': ὃ δέ μιν ῥέα πάλλε καὶ οἶος.
	τόν οἱ ἐλαφρὸν ἔθηκε Κρόνου πάϊς ἀγκυλομήτεω.
	ὡς δ' ὅτε ποιμὴν ῥεῖα φέρει πόκον ἄρσενος οἰὸς
	χειρὶ λαβὼν ἑτέρῃ, ὀλίγον τέ μιν ἄχθος ἐπείγει,
	ὣς ̔́Εκτωρ ἰθὺς σανίδων φέρε λᾶαν ἀείρας,
	αἵ ῥα πύλας εἴρυντο πύκα στιβαρῶς ἀραρυίας
	δικλίδας ὑψηλάς: δοιοὶ δ' ἔντοσθεν ὀχῆες
	εἶχον ἐπημοιβοί, μία δὲ κληὶ̈ς ἐπαρήρει.
	στῆ δὲ μάλ' ἐγγὺς ἰών, καὶ ἐρεισάμενος βάλε μέσσας
	εὖ διαβάς, ἵνα μή οἱ ἀφαυρότερον βέλος εἴη,
	ῥῆξε δ' ἀπ' ἀμφοτέρους θαιρούς: πέσε δὲ λίθος εἴσω
	βριθοσύνῃ, μέγα δ' ἀμφὶ πύλαι μύκον, οὐδ' ἄρ' ὀχῆες
	ἐσχεθέτην, σανίδες δὲ διέτμαγεν ἄλλυδις ἄλλη
	λᾶος ὑπὸ ῥιπῆς: ὃ δ' ἄρ' ἔσθορε φαίδιμος ̔́Εκτωρ
	νυκτὶ θοῇ ἀτάλαντος ὑπώπια: λάμπε δὲ χαλκῷ
	σμερδαλέῳ, τὸν ἕεστο περὶ χροί̈, δοιὰ δὲ χερσὶ
	δοῦρ' ἔχεν: οὔ κέν τίς μιν ἐρύκακεν ἀντιβολήσας
	νόσφι θεῶν ὅτ' ἐσᾶλτο πύλας: πυρὶ δ' ὄσσε δεδήει.
	κέκλετο δὲ Τρώεσσιν ἑλιξάμενος καθ' ὅμιλον
	τεῖχος ὑπερβαίνειν: τοὶ δ' ὀτρύνοντι πίθοντο.
	αὐτίκα δ' οἳ μὲν τεῖχος ὑπέρβασαν, οἳ δὲ κατ' αὐτὰς
	ποιητὰς ἐσέχυντο πύλας: Δαναοὶ δὲ φόβηθεν
	νῆας ἀνὰ γλαφυράς, ὅμαδος δ' ἀλίαστος ἐτύχθη.
