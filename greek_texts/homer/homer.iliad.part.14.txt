	Νέστορα δ' οὐκ ἔλαθεν ἰαχὴ πίνοντά περ ἔμπης,
	ἀλλ' ̓Ασκληπιάδην ἔπεα πτερόεντα προσηύδα:
	φράζεο δῖε Μαχᾶον ὅπως ἔσται τάδε ἔργα:
	μείζων δὴ παρὰ νηυσὶ βοὴ θαλερῶν αἰζηῶν.
	ἀλλὰ σὺ μὲν νῦν πῖνε καθήμενος αἴθοπα οἶνον
	εἰς ὅ κε θερμὰ λοετρὰ ἐϋπλόκαμος ̔Εκαμήδη
	θερμήνῃ καὶ λούσῃ ἄπο βρότον αἱματόεντα:
	αὐτὰρ ἐγὼν ἐλθὼν τάχα εἴσομαι ἐς περιωπήν.
	ὣς εἰπὼν σάκος εἷλε τετυγμένον υἷος ἑοῖο
	κείμενον ἐν κλισίῃ Θρασυμήδεος ἱπποδάμοιο
	χαλκῷ παμφαῖνον: ὃ δ' ἔχ' ἀσπίδα πατρὸς ἑοῖο.
	εἵλετο δ' ἄλκιμον ἔγχος ἀκαχμένον ὀξέϊ χαλκῷ,
	στῆ δ' ἐκτὸς κλισίης, τάχα δ' εἴσιδεν ἔργον ἀεικὲς
	τοὺς μὲν ὀρινομένους, τοὺς δὲ κλονέοντας ὄπισθε
	Τρῶας ὑπερθύμους: ἐρέριπτο δὲ τεῖχος ̓Αχαιῶν.
	ὡς δ' ὅτε πορφύρῃ πέλαγος μέγα κύματι κωφῷ
	ὀσσόμενον λιγέων ἀνέμων λαιψηρὰ κέλευθα
	αὔτως, οὐδ' ἄρα τε προκυλίνδεται οὐδετέρωσε,
	πρίν τινα κεκριμένον καταβήμεναι ἐκ Διὸς οὖρον,
	ὣς ὃ γέρων ὅρμαινε δαϊζόμενος κατὰ θυμὸν
	διχθάδι', ἢ μεθ' ὅμιλον ἴοι Δαναῶν ταχυπώλων,
	ἦε μετ' ̓Ατρεί̈δην ̓Αγαμέμνονα ποιμένα λαῶν.
	ὧδε δέ οἱ φρονέοντι δοάσσατο κέρδιον εἶναι
	βῆναι ἐπ' ̓Ατρεί̈δην. οἳ δ' ἀλλήλους ἐνάριζον
	μαρνάμενοι: λάκε δέ σφι περὶ χροὶ̈ χαλκὸς ἀτειρὴς
	νυσσομένων ξίφεσίν τε καὶ ἔγχεσιν ἀμφιγύοισι.
	Νέστορι δὲ ξύμβληντο διοτρεφέες βασιλῆες
	πὰρ νηῶν ἀνιόντες ὅσοι βεβλήατο χαλκῷ
	Τυδεί̈δης ̓Οδυσεύς τε καὶ ̓Ατρεί̈δης ̓Αγαμέμνων.
	πολλὸν γάρ ῥ' ἀπάνευθε μάχης εἰρύατο νῆες
	θῖν' ἔφ' ἁλὸς πολιῆς: τὰς γὰρ πρώτας πεδίον δὲ
	εἴρυσαν, αὐτὰρ τεῖχος ἐπὶ πρύμνῃσιν ἔδειμαν.
	οὐδὲ γὰρ οὐδ' εὐρύς περ ἐὼν ἐδυνήσατο πάσας
	αἰγιαλὸς νῆας χαδέειν, στείνοντο δὲ λαοί:
	τώ ῥα προκρόσσας ἔρυσαν, καὶ πλῆσαν ἁπάσης
	ἠϊόνος στόμα μακρόν, ὅσον συνεέργαθον ἄκραι.
	τώ ῥ' οἵ γ' ὀψείοντες ἀϋτῆς καὶ πολέμοιο
	ἔγχει ἐρειδόμενοι κίον ἀθρόοι: ἄχνυτο δέ σφι
	θυμὸς ἐνὶ στήθεσσιν. ὃ δὲ ξύμβλητο γεραιὸς
	Νέστωρ, πτῆξε δὲ θυμὸν ἐνὶ στήθεσσιν ̓Αχαιῶν.
	τὸν καὶ φωνήσας προσέφη κρείων ̓Αγαμέμνων:
	ὦ Νέστορ Νηληϊάδη μέγα κῦδος ̓Αχαιῶν
	τίπτε λιπὼν πόλεμον φθισήνορα δεῦρ' ἀφικάνεις;
	δείδω μὴ δή μοι τελέσῃ ἔπος ὄβριμος ̔́Εκτωρ,
	ὥς ποτ' ἐπηπείλησεν ἐνὶ Τρώεσς' ἀγορεύων
	μὴ πρὶν πὰρ νηῶν προτὶ ̓́Ιλιον ἀπονέεσθαι
	πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.
	κεῖνος τὼς ἀγόρευε: τὰ δὴ νῦν πάντα τελεῖται.
	ὢ πόποι ἦ ῥα καὶ ἄλλοι ἐϋκνήμιδες ̓Αχαιοὶ
	ἐν θυμῷ βάλλονται ἐμοὶ χόλον ὥς περ ̓Αχιλλεὺς
	οὐδ' ἐθέλουσι μάχεσθαι ἐπὶ πρυμνῇσι νέεσσι.
	τὸν δ' ἠμείβετ' ἔπειτα Γερήνιος ἱππότα Νέστωρ:
	ἦ δὴ ταῦτά γ' ἑτοῖμα τετεύχαται, οὐδέ κεν ἄλλως
	Ζεὺς ὑψιβρεμέτης αὐτὸς παρατεκτήναιτο.
	τεῖχος μὲν γὰρ δὴ κατερήριπεν, ᾧ ἐπέπιθμεν
	ἄρρηκτον νηῶν τε καὶ αὐτῶν εἶλαρ ἔσεσθαι:
	οἳ δ' ἐπὶ νηυσὶ θοῇσι μάχην ἀλίαστον ἔχουσι
	νωλεμές: οὐδ' ἂν ἔτι γνοίης μάλα περ σκοπιάζων
	ὁπποτέρωθεν ̓Αχαιοὶ ὀρινόμενοι κλονέονται,
	ὡς ἐπιμὶξ κτείνονται, ἀϋτὴ δ' οὐρανὸν ἵκει.
	ἡμεῖς δὲ φραζώμεθ' ὅπως ἔσται τάδε ἔργα
	εἴ τι νόος ῥέξει: πόλεμον δ' οὐκ ἄμμε κελεύω
	δύμεναι: οὐ γάρ πως βεβλημένον ἐστὶ μάχεσθαι.
	τὸν δ' αὖτε προσέειπεν ἄναξ ἀνδρῶν ̓Αγαμέμνων:
	Νέστορ ἐπεὶ δὴ νηυσὶν ἔπι πρυμνῇσι μάχονται,
	τεῖχος δ' οὐκ ἔχραισμε τετυγμένον, οὐδέ τι τάφρος,
	ᾗ ἔπι πολλὰ πάθον Δαναοί, ἔλποντο δὲ θυμῷ
	ἄρρηκτον νηῶν τε καὶ αὐτῶν εἶλαρ ἔσεσθαι:
	οὕτω που Διὶ μέλλει ὑπερμενέϊ φίλον εἶναι
	νωνύμνους ἀπολέσθαι ἀπ' ̓́Αργεος ἐνθάδ' ̓Αχαιούς.
	ᾔδεα μὲν γὰρ ὅτε πρόφρων Δαναοῖσιν ἄμυνεν,
	οἶδα δὲ νῦν ὅτε τοὺς μὲν ὁμῶς μακάρεσσι θεοῖσι
	κυδάνει, ἡμέτερον δὲ μένος καὶ χεῖρας ἔδησεν.
	ἀλλ' ἄγεθ' ὡς ἂν ἐγὼν εἴπω πειθώμεθα πάντες.
	νῆες ὅσαι πρῶται εἰρύαται ἄγχι θαλάσσης
	ἕλκωμεν, πάσας δὲ ἐρύσσομεν εἰς ἅλα δῖαν,
	ὕψι δ' ἐπ' εὐνάων ὁρμίσσομεν, εἰς ὅ κεν ἔλθῃ
	νὺξ ἀβρότη, ἢν καὶ τῇ ἀπόσχωνται πολέμοιο
	Τρῶες: ἔπειτα δέ κεν ἐρυσαίμεθα νῆας ἁπάσας.
	οὐ γάρ τις νέμεσις φυγέειν κακόν, οὐδ' ἀνὰ νύκτα.
	βέλτερον ὃς φεύγων προφύγῃ κακὸν ἠὲ ἁλώῃ.
	τὸν δ' ἄρ' ὑπόδρα ἰδὼν προσέφη πολύμητις ̓Οδυσσεύς:
	̓Ατρεί̈δη ποῖόν σε ἔπος φύγεν ἕρκος ὀδόντων:
	οὐλόμεν' αἴθ' ὤφελλες ἀεικελίου στρατοῦ ἄλλου
	σημαίνειν, μὴ δ' ἄμμιν ἀνασσέμεν, οἷσιν ἄρα Ζεὺς
	ἐκ νεότητος ἔδωκε καὶ ἐς γῆρας τολυπεύειν
	ἀργαλέους πολέμους, ὄφρα φθιόμεσθα ἕκαστος.
	οὕτω δὴ μέμονας Τρώων πόλιν εὐρυάγυιαν
	καλλείψειν, ἧς εἵνεκ' ὀϊζύομεν κακὰ πολλά;
	σίγα, μή τίς τ' ἄλλος ̓Αχαιῶν τοῦτον ἀκούσῃ
	μῦθον, ὃν οὔ κεν ἀνήρ γε διὰ στόμα πάμπαν ἄγοιτο
	ὅς τις ἐπίσταιτο ᾗσι φρεσὶν ἄρτια βάζειν
	σκηπτοῦχός τ' εἴη, καί οἱ πειθοίατο λαοὶ
	τοσσοίδ' ὅσσοισιν σὺ μετ' ̓Αργείοισιν ἀνάσσεις:
	νῦν δέ σευ ὠνοσάμην πάγχυ φρένας, οἷον ἔειπες:
	ὃς κέλεαι πολέμοιο συνεσταότος καὶ ἀϋτῆς
	νῆας ἐϋσσέλμους ἅλαδ' ἑλκέμεν, ὄφρ' ἔτι μᾶλλον
	Τρωσὶ μὲν εὐκτὰ γένηται ἐπικρατέουσί περ ἔμπης,
	ἡμῖν δ' αἰπὺς ὄλεθρος ἐπιρρέπῃ. οὐ γὰρ ̓Αχαιοὶ
	σχήσουσιν πόλεμον νηῶν ἅλα δ' ἑλκομενάων,
	ἀλλ' ἀποπαπτανέουσιν, ἐρωήσουσι δὲ χάρμης.
	ἔνθά κε σὴ βουλὴ δηλήσεται ὄρχαμε λαῶν.
	τὸν δ' ἠμείβετ' ἔπειτα ἄναξ ἀνδρῶν ̓Αγαμέμνων:
	ὦ ̓Οδυσεῦ μάλα πώς με καθίκεο θυμὸν ἐνιπῇ
	ἀργαλέῃ: ἀτὰρ οὐ μὲν ἐγὼν ἀέκοντας ἄνωγα
	νῆας ἐϋσσέλμους ἅλα δ' ἑλκέμεν υἷας ̓Αχαιῶν.
	νῦν δ' εἴη ὃς τῆσδέ γ' ἀμείνονα μῆτιν ἐνίσποι
	ἢ νέος ἠὲ παλαιός: ἐμοὶ δέ κεν ἀσμένῳ εἴη.
	τοῖσι δὲ καὶ μετέειπε βοὴν ἀγαθὸς Διομήδης:
	ἐγγὺς ἀνήρ: οὐ δηθὰ ματεύσομεν: αἴ κ' ἐθέλητε
	πείθεσθαι, καὶ μή τι κότῳ ἀγάσησθε ἕκαστος
	οὕνεκα δὴ γενεῆφι νεώτατός εἰμι μεθ' ὑμῖν:
	πατρὸς δ' ἐξ ἀγαθοῦ καὶ ἐγὼ γένος εὔχομαι εἶναι
	Τυδέος, ὃν Θήβῃσι χυτὴ κατὰ γαῖα καλύπτει.
	πορθεῖ γὰρ τρεῖς παῖδες ἀμύμονες ἐξεγένοντο,
	οἴκεον δ' ἐν Πλευρῶνι καὶ αἰπεινῇ Καλυδῶνι
	̓́Αγριος ἠδὲ Μέλας, τρίτατος δ' ἦν ἱππότα Οἰνεὺς
	πατρὸς ἐμοῖο πατήρ: ἀρετῇ δ' ἦν ἔξοχος αὐτῶν.
	ἀλλ' ὃ μὲν αὐτόθι μεῖνε, πατὴρ δ' ἐμὸς ̓́Αργεϊ νάσθη
	πλαγχθείς: ὡς γάρ που Ζεὺς ἤθελε καὶ θεοὶ ἄλλοι.
	̓Αδρήστοιο δ' ἔγημε θυγατρῶν, ναῖε δὲ δῶμα
	ἀφνειὸν βιότοιο, ἅλις δέ οἱ ἦσαν ἄρουραι
	πυροφόροι, πολλοὶ δὲ φυτῶν ἔσαν ὄρχατοι ἀμφίς,
	πολλὰ δέ οἱ πρόβατ' ἔσκε: κέκαστο δὲ πάντας ̓Αχαιοὺς
	ἐγχείῃ: τὰ δὲ μέλλετ' ἀκουέμεν, εἰ ἐτεόν περ.
	τὼ οὐκ ἄν με γένος γε κακὸν καὶ ἀνάλκιδα φάντες
	μῦθον ἀτιμήσαιτε πεφασμένον ὅν κ' ἐὺ̈ εἴπω.
	δεῦτ' ἴομεν πόλεμον δὲ καὶ οὐτάμενοί περ ἀνάγκῃ.
	ἔνθα δ' ἔπειτ' αὐτοὶ μὲν ἐχώμεθα δηϊοτῆτος
	ἐκ βελέων, μή πού τις ἐφ' ἕλκεϊ ἕλκος ἄρηται:
	ἄλλους δ' ὀτρύνοντες ἐνήσομεν, οἳ τὸ πάρος περ
	θυμῷ ἦρα φέροντες ἀφεστᾶς' οὐδὲ μάχονται.
	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:
	βὰν δ' ἴμεν, ἦρχε δ' ἄρά σφιν ἄναξ ἀνδρῶν ̓Αγαμέμνων.
	οὐδ' ἀλαοσκοπιὴν εἶχε κλυτὸς ἐννοσίγαιος,
	ἀλλὰ μετ' αὐτοὺς ἦλθε παλαιῷ φωτὶ ἐοικώς,
	δεξιτερὴν δ' ἕλε χεῖρ' ̓Αγαμέμνονος ̓Ατρεί̈δαο,
	καί μιν φωνήσας ἔπεα πτερόεντα προσηύδα:
	̓Ατρεί̈δη νῦν δή που ̓Αχιλλῆος ὀλοὸν κῆρ
	γηθεῖ ἐνὶ στήθεσσι φόνον καὶ φύζαν ̓Αχαιῶν
	δερκομένῳ, ἐπεὶ οὔ οἱ ἔνι φρένες οὐδ' ἠβαιαί.
	ἀλλ' ὃ μὲν ὣς ἀπόλοιτο, θεὸς δέ ἑ σιφλώσειε:
	σοὶ δ' οὔ πω μάλα πάγχυ θεοὶ μάκαρες κοτέουσιν,
	ἀλλ' ἔτι που Τρώων ἡγήτορες ἠδὲ μέδοντες
	εὐρὺ κονίσουσιν πεδίον, σὺ δ' ἐπόψεαι αὐτὸς
	φεύγοντας προτὶ ἄστυ νεῶν ἄπο καὶ κλισιάων.
	ὣς εἰπὼν μέγ' ἄϋσεν ἐπεσσύμενος πεδίοιο.
	ὅσσόν τ' ἐννεάχιλοι ἐπίαχον ἢ δεκάχιλοι
	ἀνέρες ἐν πολέμῳ ἔριδα ξυνάγοντες ̓́Αρηος,
	τόσσην ἐκ στήθεσφιν ὄπα κρείων ἐνοσίχθων
	ἧκεν: ̓Αχαιοῖσιν δὲ μέγα σθένος ἔμβαλ' ἑκάστῳ
	καρδίῃ, ἄληκτον πολεμίζειν ἠδὲ μάχεσθαι.
	̔́Ηρη δ' εἰσεῖδε χρυσόθρονος ὀφθαλμοῖσι
	στᾶς' ἐξ Οὐλύμποιο ἀπὸ ῥίου: αὐτίκα δ' ἔγνω
	τὸν μὲν ποιπνύοντα μάχην ἀνὰ κυδιάνειραν
	αὐτοκασίγνητον καὶ δαέρα, χαῖρε δὲ θυμῷ:
	Ζῆνα δ' ἐπ' ἀκροτάτης κορυφῆς πολυπίδακος ̓́Ιδης
	ἥμενον εἰσεῖδε, στυγερὸς δέ οἱ ἔπλετο θυμῷ.
	μερμήριξε δ' ἔπειτα βοῶπις πότνια ̔́Ηρη
	ὅππως ἐξαπάφοιτο Διὸς νόον αἰγιόχοιο:
	ἥδε δέ οἱ κατὰ θυμὸν ἀρίστη φαίνετο βουλὴ
	ἐλθεῖν εἰς ̓́Ιδην εὖ ἐντύνασαν ἓ αὐτήν,
	εἴ πως ἱμείραιτο παραδραθέειν φιλότητι
	ᾗ χροιῇ, τῷ δ' ὕπνον ἀπήμονά τε λιαρόν τε
	χεύῃ ἐπὶ βλεφάροισιν ἰδὲ φρεσὶ πευκαλίμῃσι.
	βῆ δ' ἴμεν ἐς θάλαμον, τόν οἱ φίλος υἱὸς ἔτευξεν
	̔́Ηφαιστος, πυκινὰς δὲ θύρας σταθμοῖσιν ἐπῆρσε
	κληῖ̈δι κρυπτῇ, τὴν δ' οὐ θεὸς ἄλλος ἀνῷγεν:
	ἔνθ' ἥ γ' εἰσελθοῦσα θύρας ἐπέθηκε φαεινάς.
	ἀμβροσίῃ μὲν πρῶτον ἀπὸ χροὸς ἱμερόεντος
	λύματα πάντα κάθηρεν, ἀλείψατο δὲ λίπ' ἐλαίῳ
	ἀμβροσίῳ ἑδανῷ, τό ῥά οἱ τεθυωμένον ἦεν:
	τοῦ καὶ κινυμένοιο Διὸς κατὰ χαλκοβατὲς δῶ
	ἔμπης ἐς γαῖάν τε καὶ οὐρανὸν ἵκετ' ἀϋτμή.
	τῷ ῥ' ἥ γε χρόα καλὸν ἀλειψαμένη ἰδὲ χαίτας
	πεξαμένη χερσὶ πλοκάμους ἔπλεξε φαεινοὺς
	καλοὺς ἀμβροσίους ἐκ κράατος ἀθανάτοιο.
	ἀμφὶ δ' ἄρ' ἀμβρόσιον ἑανὸν ἕσαθ', ὅν οἱ ̓Αθήνη
	ἔξυς' ἀσκήσασα, τίθει δ' ἐνὶ δαίδαλα πολλά:
	χρυσείῃς δ' ἐνετῇσι κατὰ στῆθος περονᾶτο.
	ζώσατο δὲ ζώνῃ ἑκατὸν θυσάνοις ἀραρυίῃ,
	ἐν δ' ἄρα ἕρματα ἧκεν ἐϋτρήτοισι λοβοῖσι
	τρίγληνα μορόεντα: χάρις δ' ἀπελάμπετο πολλή.
	κρηδέμνῳ δ' ἐφύπερθε καλύψατο δῖα θεάων
	καλῷ νηγατέῳ: λευκὸν δ' ἦν ἠέλιος ὥς:
	ποσσὶ δ' ὑπὸ λιπαροῖσιν ἐδήσατο καλὰ πέδιλα.
	αὐτὰρ ἐπεὶ δὴ πάντα περὶ χροὶ̈ θήκατο κόσμον
	βῆ ῥ' ἴμεν ἐκ θαλάμοιο, καλεσσαμένη δ' ̓Αφροδίτην
	τῶν ἄλλων ἀπάνευθε θεῶν πρὸς μῦθον ἔειπε:
	ἦ ῥά νύ μοί τι πίθοιο φίλον τέκος ὅττί κεν εἴπω,
	ἦέ κεν ἀρνήσαιο κοτεσσαμένη τό γε θυμῷ,
	οὕνεκ' ἐγὼ Δαναοῖσι, σὺ δὲ Τρώεσσιν ἀρήγεις;
	τὴν δ' ἠμείβετ' ἔπειτα Διὸς θυγάτηρ ̓Αφροδίτη:
	̔́Ηρη πρέσβα θεὰ θύγατερ μεγάλοιο Κρόνοιο
	αὔδα ὅ τι φρονέεις: τελέσαι δέ με θυμὸς ἄνωγεν,
	εἰ δύναμαι τελέσαι γε καὶ εἰ τετελεσμένον ἐστίν.
	τὴν δὲ δολοφρονέουσα προσηύδα πότνια ̔́Ηρη:
	δὸς νῦν μοι φιλότητα καὶ ἵμερον, ᾧ τε σὺ πάντας
	δαμνᾷ ἀθανάτους ἠδὲ θνητοὺς ἀνθρώπους.
	εἶμι γὰρ ὀψομένη πολυφόρβου πείρατα γαίης,
	̓Ωκεανόν τε θεῶν γένεσιν καὶ μητέρα Τηθύν,
	οἵ μ' ἐν σφοῖσι δόμοισιν ἐὺ̈ τρέφον ἠδ' ἀτίταλλον
	δεξάμενοι ̔Ρείας, ὅτε τε Κρόνον εὐρύοπα Ζεὺς
	γαίης νέρθε καθεῖσε καὶ ἀτρυγέτοιο θαλάσσης:
	τοὺς εἶμ' ὀψομένη, καί σφ' ἄκριτα νείκεα λύσω:
	ἤδη γὰρ δηρὸν χρόνον ἀλλήλων ἀπέχονται
	εὐνῆς καὶ φιλότητος, ἐπεὶ χόλος ἔμπεσε θυμῷ.
	εἰ κείνω ἐπέεσσι παραιπεπιθοῦσα φίλον κῆρ
	εἰς εὐνὴν ἀνέσαιμι ὁμωθῆναι φιλότητι,
	αἰεί κέ σφι φίλη τε καὶ αἰδοίη καλεοίμην.
	τὴν δ' αὖτε προσέειπε φιλομειδὴς ̓Αφροδίτη:
	οὐκ ἔστ' οὐδὲ ἔοικε τεὸν ἔπος ἀρνήσασθαι:
	Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.
	ἦ, καὶ ἀπὸ στήθεσφιν ἐλύσατο κεστὸν ἱμάντα
	ποικίλον, ἔνθα δέ οἱ θελκτήρια πάντα τέτυκτο:
	ἔνθ' ἔνι μὲν φιλότης, ἐν δ' ἵμερος, ἐν δ' ὀαριστὺς
	πάρφασις, ἥ τ' ἔκλεψε νόον πύκα περ φρονεόντων.
	τόν ῥά οἱ ἔμβαλε χερσὶν ἔπος τ' ἔφατ' ἔκ τ' ὀνόμαζε:
	τῆ νῦν τοῦτον ἱμάντα τεῷ ἐγκάτθεο κόλπῳ
	ποικίλον, ᾧ ἔνι πάντα τετεύχαται: οὐδέ σέ φημι
	ἄπρηκτόν γε νέεσθαι, ὅ τι φρεσὶ σῇσι μενοινᾷς.
	ὣς φάτο, μείδησεν δὲ βοῶπις πότνια ̔́Ηρη,
	μειδήσασα δ' ἔπειτα ἑῷ ἐγκάτθετο κόλπῳ.
	ἣ μὲν ἔβη πρὸς δῶμα Διὸς θυγάτηρ ̓Αφροδίτη,
	̔́Ηρη δ' ἀί̈ξασα λίπεν ῥίον Οὐλύμποιο,
	Πιερίην δ' ἐπιβᾶσα καὶ ̓Ημαθίην ἐρατεινὴν
	σεύατ' ἐφ' ἱπποπόλων Θρῃκῶν ὄρεα νιφόεντα
	ἀκροτάτας κορυφάς: οὐδὲ χθόνα μάρπτε ποδοῖιν:
	ἐξ ̓Αθόω δ' ἐπὶ πόντον ἐβήσετο κυμαίνοντα,
	Λῆμνον δ' εἰσαφίκανε πόλιν θείοιο Θόαντος.
	ἔνθ' ̔́Υπνῳ ξύμβλητο κασιγνήτῳ Θανάτοιο,
	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζεν:
	̔́Υπνε ἄναξ πάντων τε θεῶν πάντων τ' ἀνθρώπων,
	ἠμὲν δή ποτ' ἐμὸν ἔπος ἔκλυες, ἠδ' ἔτι καὶ νῦν
	πείθευ: ἐγὼ δέ κέ τοι ἰδέω χάριν ἤματα πάντα.
	κοίμησόν μοι Ζηνὸς ὑπ' ὀφρύσιν ὄσσε φαεινὼ
	αὐτίκ' ἐπεί κεν ἐγὼ παραλέξομαι ἐν φιλότητι.
	δῶρα δέ τοι δώσω καλὸν θρόνον ἄφθιτον αἰεὶ
	χρύσεον: ̔́Ηφαιστος δέ κ' ἐμὸς πάϊς ἀμφιγυήεις
	τεύξει' ἀσκήσας, ὑπὸ δὲ θρῆνυν ποσὶν ἥσει,
	τῷ κεν ἐπισχοίης λιπαροὺς πόδας εἰλαπινάζων.
	τὴν δ' ἀπαμειβόμενος προσεφώνεε νήδυμος ̔́Υπνος:
	̔́Ηρη πρέσβα θεὰ θύγατερ μεγάλοιο Κρόνοιο
	ἄλλον μέν κεν ἔγωγε θεῶν αἰειγενετάων
	ῥεῖα κατευνήσαιμι, καὶ ἂν ποταμοῖο ῥέεθρα
	̓Ωκεανοῦ, ὅς περ γένεσις πάντεσσι τέτυκται:
	Ζηνὸς δ' οὐκ ἂν ἔγωγε Κρονίονος ἆσσον ἱκοίμην
	οὐδὲ κατευνήσαιμ', ὅτε μὴ αὐτός γε κελεύοι.
	ἤδη γάρ με καὶ ἄλλο τεὴ ἐπίνυσσεν ἐφετμὴ
	ἤματι τῷ ὅτε κεῖνος ὑπέρθυμος Διὸς υἱὸς
	ἔπλεεν ̓Ιλιόθεν Τρώων πόλιν ἐξαλαπάξας.
	ἤτοι ἐγὼ μὲν ἔλεξα Διὸς νόον αἰγιόχοιο
	νήδυμος ἀμφιχυθείς: σὺ δέ οἱ κακὰ μήσαο θυμῷ
	ὄρσας' ἀργαλέων ἀνέμων ἐπὶ πόντον ἀήτας,
	καί μιν ἔπειτα Κόων δ' εὖ ναιομένην ἀπένεικας
	νόσφι φίλων πάντων. ὃ δ' ἐπεγρόμενος χαλέπαινε
	ῥιπτάζων κατὰ δῶμα θεούς, ἐμὲ δ' ἔξοχα πάντων
	ζήτει: καί κέ μ' ἄϊστον ἀπ' αἰθέρος ἔμβαλε πόντῳ,
	εἰ μὴ Νὺξ δμήτειρα θεῶν ἐσάωσε καὶ ἀνδρῶν:
	τὴν ἱκόμην φεύγων, ὃ δ' ἐπαύσατο χωόμενός περ.
	ἅζετο γὰρ μὴ Νυκτὶ θοῇ ἀποθύμια ἕρδοι.
	νῦν αὖ τοῦτό μ' ἄνωγας ἀμήχανον ἄλλο τελέσσαι.
	τὸν δ' αὖτε προσέειπε βοῶπις πότνια ̔́Ηρη:
	̔́Υπνε τί ἢ δὲ σὺ ταῦτα μετὰ φρεσὶ σῇσι μενοινᾷς;
	ἦ φῂς ὣς Τρώεσσιν ἀρηξέμεν εὐρύοπα Ζῆν
	ὡς ̔Ηρακλῆος περιχώσατο παῖδος ἑοῖο;
	ἀλλ' ἴθ', ἐγὼ δέ κέ τοι Χαρίτων μίαν ὁπλοτεράων
	δώσω ὀπυιέμεναι καὶ σὴν κεκλῆσθαι ἄκοιτιν.
	ὣς φάτο, χήρατο δ' ̔́Υπνος, ἀμειβόμενος δὲ προσηύδα:
	ἄγρει νῦν μοι ὄμοσσον ἀάατον Στυγὸς ὕδωρ,
	χειρὶ δὲ τῇ ἑτέρῃ μὲν ἕλε χθόνα πουλυβότειραν,
	τῇ δ' ἑτέρῃ ἅλα μαρμαρέην, ἵνα νῶϊν ἅπαντες
	μάρτυροι ὦς' οἳ ἔνερθε θεοὶ Κρόνον ἀμφὶς ἐόντες,
	ἦ μὲν ἐμοὶ δώσειν Χαρίτων μίαν ὁπλοτεράων
	Πασιθέην, ἧς τ' αὐτὸς ἐέλδομαι ἤματα πάντα.
	ὣς ἔφατ', οὐδ' ἀπίθησε θεὰ λευκώλενος ̔́Ηρη,
	ὄμνυε δ' ὡς ἐκέλευε, θεοὺς δ' ὀνόμηνεν ἅπαντας
	τοὺς ὑποταρταρίους οἳ Τιτῆνες καλέονται.
	αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,
	τὼ βήτην Λήμνου τε καὶ ̓́Ιμβρου ἄστυ λιπόντε
	ἠέρα ἑσσαμένω ῥίμφα πρήσσοντε κέλευθον.
	̓́Ιδην δ' ἱκέσθην πολυπίδακα μητέρα θηρῶν
	Λεκτόν, ὅθι πρῶτον λιπέτην ἅλα: τὼ δ' ἐπὶ χέρσου
	βήτην, ἀκροτάτη δὲ ποδῶν ὕπο σείετο ὕλη.
	ἔνθ' ̔́Υπνος μὲν ἔμεινε πάρος Διὸς ὄσσε ἰδέσθαι
	εἰς ἐλάτην ἀναβὰς περιμήκετον, ἣ τότ' ἐν ̓́Ιδῃ
	μακροτάτη πεφυυῖα δι' ἠέρος αἰθέρ' ἵκανεν:
	ἔνθ' ἧστ' ὄζοισιν πεπυκασμένος εἰλατίνοισιν
	ὄρνιθι λιγυρῇ ἐναλίγκιος, ἥν τ' ἐν ὄρεσσι
	χαλκίδα κικλήσκουσι θεοί, ἄνδρες δὲ κύμινδιν.
	̔́Ηρη δὲ κραιπνῶς προσεβήσετο Γάργαρον ἄκρον
	̓́Ιδης ὑψηλῆς: ἴδε δὲ νεφεληγερέτα Ζεύς.
	ὡς δ' ἴδεν, ὥς μιν ἔρως πυκινὰς φρένας ἀμφεκάλυψεν,
	οἷον ὅτε πρῶτόν περ ἐμισγέσθην φιλότητι
	εἰς εὐνὴν φοιτῶντε, φίλους λήθοντε τοκῆας.
	στῆ δ' αὐτῆς προπάροιθεν ἔπος τ' ἔφατ' ἔκ τ' ὀνόμαζεν:
	̔́Ηρη πῇ μεμαυῖα κατ' Οὐλύμπου τόδ' ἱκάνεις;
	ἵπποι δ' οὐ παρέασι καὶ ἅρματα τῶν κ' ἐπιβαίης.
	τὸν δὲ δολοφρονέουσα προσηύδα πότνια ̔́Ηρη:
	ἔρχομαι ὀψομένη πολυφόρβου πείρατα γαίης,
	̓Ωκεανόν τε θεῶν γένεσιν καὶ μητέρα Τηθύν,
	οἵ με σφοῖσι δόμοισιν ἐὺ̈ τρέφον ἠδ' ἀτίταλλον:
	τοὺς εἶμ' ὀψομένη, καί σφ' ἄκριτα νείκεα λύσω:
	ἤδη γὰρ δηρὸν χρόνον ἀλλήλων ἀπέχονται
	εὐνῆς καὶ φιλότητος, ἐπεὶ χόλος ἔμπεσε θυμῷ.
	ἵπποι δ' ἐν πρυμνωρείῃ πολυπίδακος ̓́Ιδης
	ἑστᾶς', οἵ μ' οἴσουσιν ἐπὶ τραφερήν τε καὶ ὑγρήν.
	νῦν δὲ σεῦ εἵνεκα δεῦρο κατ' Οὐλύμπου τόδ' ἱκάνω,
	μή πώς μοι μετέπειτα χολώσεαι, αἴ κε σιωπῇ
	οἴχωμαι πρὸς δῶμα βαθυρρόου ̓Ωκεανοῖο.
	τὴν δ' ἀπαμειβόμενος προσέφη νεφεληγερέτα Ζεύς:
	̔́Ηρη κεῖσε μὲν ἔστι καὶ ὕστερον ὁρμηθῆναι,
	νῶϊ δ' ἄγ' ἐν φιλότητι τραπείομεν εὐνηθέντε.
	οὐ γάρ πώ ποτέ μ' ὧδε θεᾶς ἔρος οὐδὲ γυναικὸς
	θυμὸν ἐνὶ στήθεσσι περιπροχυθεὶς ἐδάμασσεν,
	οὐδ' ὁπότ' ἠρασάμην ̓Ιξιονίης ἀλόχοιο,
	ἣ τέκε Πειρίθοον θεόφιν μήστωρ' ἀτάλαντον:
	οὐδ' ὅτε περ Δανάης καλλισφύρου ̓Ακρισιώνης,
	ἣ τέκε Περσῆα πάντων ἀριδείκετον ἀνδρῶν:
	οὐδ' ὅτε Φοίνικος κούρης τηλεκλειτοῖο,
	ἣ τέκε μοι Μίνων τε καὶ ἀντίθεον ̔Ραδάμανθυν:
	οὐδ' ὅτε περ Σεμέλης οὐδ' ̓Αλκμήνης ἐνὶ Θήβῃ,
	ἥ ῥ' ̔Ηρακλῆα κρατερόφρονα γείνατο παῖδα:
	ἣ δὲ Διώνυσον Σεμέλη τέκε χάρμα βροτοῖσιν:
	οὐδ' ὅτε Δήμητρος καλλιπλοκάμοιο ἀνάσσης,
	οὐδ' ὁπότε Λητοῦς ἐρικυδέος, οὐδὲ σεῦ αὐτῆς,
	ὡς σέο νῦν ἔραμαι καί με γλυκὺς ἵμερος αἱρεῖ.
	τὸν δὲ δολοφρονέουσα προσηύδα πότνια ̔́Ηρη:
	αἰνότατε Κρονίδη ποῖον τὸν μῦθον ἔειπες.
	εἰ νῦν ἐν φιλότητι λιλαίεαι εὐνηθῆναι
	̓́Ιδης ἐν κορυφῇσι, τὰ δὲ προπέφανται ἅπαντα:
	πῶς κ' ἔοι εἴ τις νῶϊ θεῶν αἰειγενετάων
	εὕδοντ' ἀθρήσειε, θεοῖσι δὲ πᾶσι μετελθὼν
	πεφράδοι; οὐκ ἂν ἔγωγε τεὸν πρὸς δῶμα νεοίμην
	ἐξ εὐνῆς ἀνστᾶσα, νεμεσσητὸν δέ κεν εἴη.
	ἀλλ' εἰ δή ῥ' ἐθέλεις καί τοι φίλον ἔπλετο θυμῷ,
	ἔστιν τοι θάλαμος, τόν τοι φίλος υἱὸς ἔτευξεν
	̔́Ηφαιστος, πυκινὰς δὲ θύρας σταθμοῖσιν ἐπῆρσεν:
	ἔνθ' ἴομεν κείοντες, ἐπεί νύ τοι εὔαδεν εὐνή.
	τὴν δ' ἀπαμειβόμενος προσέφη νεφεληγερέτα Ζεύς:
	̔́Ηρη μήτε θεῶν τό γε δείδιθι μήτέ τιν' ἀνδρῶν
	ὄψεσθαι: τοῖόν τοι ἐγὼ νέφος ἀμφικαλύψω
	χρύσεον: οὐδ' ἂν νῶϊ διαδράκοι ̓Ηέλιός περ,
	οὗ τε καὶ ὀξύτατον πέλεται φάος εἰσοράασθαι.
	ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν:
	τοῖσι δ' ὑπὸ χθὼν δῖα φύεν νεοθηλέα ποίην,
	λωτόν θ' ἑρσήεντα ἰδὲ κρόκον ἠδ' ὑάκινθον
	πυκνὸν καὶ μαλακόν, ὃς ἀπὸ χθονὸς ὑψός' ἔεργε.
	τῷ ἔνι λεξάσθην, ἐπὶ δὲ νεφέλην ἕσσαντο
	καλὴν χρυσείην: στιλπναὶ δ' ἀπέπιπτον ἔερσαι.
	ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,
	ὕπνῳ καὶ φιλότητι δαμείς, ἔχε δ' ἀγκὰς ἄκοιτιν:
	βῆ δὲ θέειν ἐπὶ νῆας ̓Αχαιῶν νήδυμος ̔́Υπνος
	ἀγγελίην ἐρέων γαιηόχῳ ἐννοσιγαίῳ:
	ἀγχοῦ δ' ἱστάμενος ἔπεα πτερόεντα προσηύδα:
	πρόφρων νῦν Δαναοῖσι Ποσείδαον ἐπάμυνε,
	καί σφιν κῦδος ὄπαζε μίνυνθά περ, ὄφρ' ἔτι εὕδει
	Ζεύς, ἐπεὶ αὐτῷ ἐγὼ μαλακὸν περὶ κῶμ' ἐκάλυψα:
	̔́Ηρη δ' ἐν φιλότητι παρήπαφεν εὐνηθῆναι.
	ὣς εἰπὼν ὃ μὲν ᾤχετ' ἐπὶ κλυτὰ φῦλ' ἀνθρώπων,
	τὸν δ' ἔτι μᾶλλον ἀνῆκεν ἀμυνέμεναι Δαναοῖσιν.
	αὐτίκα δ' ἐν πρώτοισι μέγα προθορὼν ἐκέλευσεν:
	̓Αργεῖοι καὶ δ' αὖτε μεθίεμεν ̔́Εκτορι νίκην
	Πριαμίδῃ, ἵνα νῆας ἕλῃ καὶ κῦδος ἄρηται;
	ἀλλ' ὃ μὲν οὕτω φησὶ καὶ εὔχεται οὕνεκ' ̓Αχιλλεὺς
	νηυσὶν ἔπι γλαφυρῇσι μένει κεχολωμένος ἦτορ:
	κείνου δ' οὔ τι λίην ποθὴ ἔσσεται, εἴ κεν οἳ ἄλλοι
	ἡμεῖς ὀτρυνώμεθ' ἀμυνέμεν ἀλλήλοισιν.
	ἀλλ' ἄγεθ' ὡς ἂν ἐγὼ εἴπω πειθώμεθα πάντες:
	ἀσπίδες ὅσσαι ἄρισται ἐνὶ στρατῷ ἠδὲ μέγισται
	ἑσσάμενοι, κεφαλὰς δὲ παναίθῃσιν κορύθεσσι
	κρύψαντες, χερσίν τε τὰ μακρότατ' ἔγχε' ἑλόντες
	ἴομεν: αὐτὰρ ἐγὼν ἡγήσομαι, οὐδ' ἔτι φημὶ
	̔́Εκτορα Πριαμίδην μενέειν μάλα περ μεμαῶτα.
	ὃς δέ κ' ἀνὴρ μενέχαρμος, ἔχει δ' ὀλίγον σάκος ὤμῳ,
	χείρονι φωτὶ δότω, ὃ δ' ἐν ἀσπίδι μείζονι δύτω.
	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:
	τοὺς δ' αὐτοὶ βασιλῆες ἐκόσμεον οὐτάμενοί περ
	Τυδεί̈δης ̓Οδυσεύς τε καὶ ̓Ατρεί̈δης ̓Αγαμέμνων:
	οἰχόμενοι δ' ἐπὶ πάντας ἀρήϊα τεύχε' ἄμειβον:
	ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.
	αὐτὰρ ἐπεί ῥ' ἕσσαντο περὶ χροὶ̈ νώροπα χαλκὸν
	βάν ῥ' ἴμεν: ἦρχε δ' ἄρά σφι Ποσειδάων ἐνοσίχθων
	δεινὸν ἄορ τανύηκες ἔχων ἐν χειρὶ παχείῃ
	εἴκελον ἀστεροπῇ: τῷ δ' οὐ θέμις ἐστὶ μιγῆναι
	ἐν δαὶ̈ λευγαλέῃ, ἀλλὰ δέος ἰσχάνει ἄνδρας.
	Τρῶας δ' αὖθ' ἑτέρωθεν ἐκόσμει φαίδιμος ̔́Εκτωρ.
	δή ῥα τότ' αἰνοτάτην ἔριδα πτολέμοιο τάνυσσαν
	κυανοχαῖτα Ποσειδάων καὶ φαίδιμος ̔́Εκτωρ,
	ἤτοι ὃ μὲν Τρώεσσιν, ὃ δ' ̓Αργείοισιν ἀρήγων.
	ἐκλύσθη δὲ θάλασσα ποτὶ κλισίας τε νέας τε
	̓Αργείων: οἳ δὲ ξύνισαν μεγάλῳ ἀλαλητῷ.
	οὔτε θαλάσσης κῦμα τόσον βοάᾳ ποτὶ χέρσον
	ποντόθεν ὀρνύμενον πνοιῇ Βορέω ἀλεγεινῇ:
	οὔτε πυρὸς τόσσός γε ποτὶ βρόμος αἰθομένοιο
	οὔρεος ἐν βήσσῃς, ὅτε τ' ὤρετο καιέμεν ὕλην:
	οὔτ' ἄνεμος τόσσόν γε περὶ δρυσὶν ὑψικόμοισι
	ἠπύει, ὅς τε μάλιστα μέγα βρέμεται χαλεπαίνων,
	ὅσση ἄρα Τρώων καὶ ̓Αχαιῶν ἔπλετο φωνὴ
	δεινὸν ἀϋσάντων, ὅτ' ἐπ' ἀλλήλοισιν ὄρουσαν.
	Αἴαντος δὲ πρῶτος ἀκόντισε φαίδιμος ̔́Εκτωρ
	ἔγχει, ἐπεὶ τέτραπτο πρὸς ἰθύ οἱ, οὐδ' ἀφάμαρτε,
	τῇ ῥα δύω τελαμῶνε περὶ στήθεσσι τετάσθην,
	ἤτοι ὃ μὲν σάκεος, ὃ δὲ φασγάνου ἀργυροήλου:
	τώ οἱ ῥυσάσθην τέρενα χρόα. χώσατο δ' ̔́Εκτωρ,
	ὅττί ῥά οἱ βέλος ὠκὺ ἐτώσιον ἔκφυγε χειρός,
	ἂψ δ' ἑτάρων εἰς ἔθνος ἐχάζετο κῆρ' ἀλεείνων.
	τὸν μὲν ἔπειτ' ἀπιόντα μέγας Τελαμώνιος Αἴας
	χερμαδίῳ, τά ῥα πολλὰ θοάων ἔχματα νηῶν
	πὰρ ποσὶ μαρναμένων ἐκυλίνδετο, τῶν ἓν ἀείρας
	στῆθος βεβλήκει ὑπὲρ ἄντυγος ἀγχόθι δειρῆς,
	στρόμβον δ' ὣς ἔσσευε βαλών, περὶ δ' ἔδραμε πάντῃ.
	ὡς δ' ὅθ' ὑπὸ πληγῆς πατρὸς Διὸς ἐξερίπῃ δρῦς
	πρόρριζος, δεινὴ δὲ θεείου γίγνεται ὀδμὴ
	ἐξ αὐτῆς, τὸν δ' οὔ περ ἔχει θράσος ὅς κεν ἴδηται
	ἐγγὺς ἐών, χαλεπὸς δὲ Διὸς μεγάλοιο κεραυνός,
	ὣς ἔπες' ̔́Εκτορος ὦκα χαμαὶ μένος ἐν κονίῃσι:
	χειρὸς δ' ἔκβαλεν ἔγχος, ἐπ' αὐτῷ δ' ἀσπὶς ἑάφθη
	καὶ κόρυς, ἀμφὶ δέ οἱ βράχε τεύχεα ποικίλα χαλκῷ.
	οἳ δὲ μέγα ἰάχοντες ἐπέδραμον υἷες ̓Αχαιῶν
	ἐλπόμενοι ἐρύεσθαι, ἀκόντιζον δὲ θαμειὰς
	αἰχμάς: ἀλλ' οὔ τις ἐδυνήσατο ποιμένα λαῶν
	οὐτάσαι οὐδὲ βαλεῖν: πρὶν γὰρ περίβησαν ἄριστοι
	Πουλυδάμας τε καὶ Αἰνείας καὶ δῖος ̓Αγήνωρ
	Σαρπηδών τ' ἀρχὸς Λυκίων καὶ Γλαῦκος ἀμύμων.
	τῶν δ' ἄλλων οὔ τίς εὑ ἀκήδεσεν, ἀλλὰ πάροιθεν
	ἀσπίδας εὐκύκλους σχέθον αὐτοῦ. τὸν δ' ἄρ' ἑταῖροι
	χερσὶν ἀείραντες φέρον ἐκ πόνου, ὄφρ' ἵκεθ' ἵππους
	ὠκέας, οἵ οἱ ὄπισθε μάχης ἠδὲ πτολέμοιο
	ἕστασαν ἡνίοχόν τε καὶ ἅρματα ποικίλ' ἔχοντες:
	οἳ τόν γε προτὶ ἄστυ φέρον βαρέα στενάχοντα.
	ἀλλ' ὅτε δὴ πόρον ἷξον ἐϋρρεῖος ποταμοῖο
	Ξάνθου δινήεντος, ὃν ἀθάνατος τέκετο Ζεύς,
	ἔνθά μιν ἐξ ἵππων πέλασαν χθονί, κὰδ δέ οἱ ὕδωρ
	χεῦαν: ὃ δ' ἀμπνύνθη καὶ ἀνέδρακεν ὀφθαλμοῖσιν,
	ἑζόμενος δ' ἐπὶ γοῦνα κελαινεφὲς αἷμ' ἀπέμεσσεν:
	αὖτις δ' ἐξοπίσω πλῆτο χθονί, τὼ δέ οἱ ὄσσε
	νὺξ ἐκάλυψε μέλαινα: βέλος δ' ἔτι θυμὸν ἐδάμνα.
	̓Αργεῖοι δ' ὡς οὖν ἴδον ̔́Εκτορα νόσφι κιόντα
	μᾶλλον ἐπὶ Τρώεσσι θόρον, μνήσαντο δὲ χάρμης.
	ἔνθα πολὺ πρώτιστος ̓Οϊλῆος ταχὺς Αἴας
	Σάτνιον οὔτασε δουρὶ μετάλμενος ὀξυόεντι
	̓Ηνοπίδην, ὃν ἄρα νύμφη τέκε νηὶ̈ς ἀμύμων
	̓́Ηνοπι βουκολέοντι παρ' ὄχθας Σατνιόεντος.
	τὸν μὲν ̓Οϊλιάδης δουρὶ κλυτὸς ἐγγύθεν ἐλθὼν
	οὖτα κατὰ λαπάρην: ὃ δ' ἀνετράπετ', ἀμφὶ δ' ἄρ' αὐτῷ
	Τρῶες καὶ Δαναοὶ σύναγον κρατερὴν ὑσμίνην.
	τῷ δ' ἐπὶ Πουλυδάμας ἐγχέσπαλος ἦλθεν ἀμύντωρ
	Πανθοί̈δης, βάλε δὲ Προθοήνορα δεξιὸν ὦμον
	υἱὸν ̓Αρηϊλύκοιο, δι' ὤμου δ' ὄβριμον ἔγχος
	ἔσχεν, ὃ δ' ἐν κονίῃσι πεσὼν ἕλε γαῖαν ἀγοστῷ.
	Πουλυδάμας δ' ἔκπαγλον ἐπεύξατο μακρὸν ἀύ̈σας:
	οὐ μὰν αὖτ' ὀί̈ω μεγαθύμου Πανθοί̈δαο
	χειρὸς ἄπο στιβαρῆς ἅλιον πηδῆσαι ἄκοντα,
	ἀλλά τις ̓Αργείων κόμισε χροί̈, καί μιν ὀί̈ω
	αὐτῷ σκηπτόμενον κατίμεν δόμον ̓́Αϊδος εἴσω.
	ὣς ἔφατ', ̓Αργείοισι δ' ἄχος γένετ' εὐξαμένοιο:
	Αἴαντι δὲ μάλιστα δαί̈φρονι θυμὸν ὄρινε
	τῷ Τελαμωνιάδῃ: τοῦ γὰρ πέσεν ἄγχι μάλιστα.
	καρπαλίμως δ' ἀπιόντος ἀκόντισε δουρὶ φαεινῷ.
	Πουλυδάμας δ' αὐτὸς μὲν ἀλεύατο κῆρα μέλαιναν
	λικριφὶς ἀί̈ξας, κόμισεν δ' ̓Αντήνορος υἱὸς
	̓Αρχέλοχος: τῷ γάρ ῥα θεοὶ βούλευσαν ὄλεθρον.
	τόν ῥ' ἔβαλεν κεφαλῆς τε καὶ αὐχένος ἐν συνεοχμῷ,
	νείατον ἀστράγαλον, ἀπὸ δ' ἄμφω κέρσε τένοντε:
	τοῦ δὲ πολὺ προτέρη κεφαλὴ στόμα τε ῥῖνές τε
	οὔδεϊ πλῆντ' ἤ περ κνῆμαι καὶ γοῦνα πεσόντος.
	Αἴας δ' αὖτ' ἐγέγωνεν ἀμύμονι Πουλυδάμαντι:
	φράζεο Πουλυδάμα καί μοι νημερτὲς ἐνίσπες
	ἦ ῥ' οὐχ οὗτος ἀνὴρ Προθοήνορος ἀντὶ πεφάσθαι
	ἄξιος; οὐ μέν μοι κακὸς εἴδεται οὐδὲ κακῶν ἔξ,
	ἀλλὰ κασίγνητος ̓Αντήνορος ἱπποδάμοιο
	ἢ πάϊς: αὐτῷ γὰρ γενεὴν ἄγχιστα ἐῴκει.
	ἦ ῥ' εὖ γιγνώσκων, Τρῶας δ' ἄχος ἔλλαβε θυμόν.
	ἔνθ' ̓Ακάμας Πρόμαχον Βοιώτιον οὔτασε δουρὶ
	ἀμφὶ κασιγνήτῳ βεβαώς: ὃ δ' ὕφελκε ποδοῖιν.
	τῷ δ' ̓Ακάμας ἔκπαγλον ἐπεύξατο μακρὸν ἀύ̈σας:
	̓Αργεῖοι ἰόμωροι ἀπειλάων ἀκόρητοι
	οὔ θην οἴοισίν γε πόνος τ' ἔσεται καὶ ὀϊζὺς
	ἡμῖν, ἀλλά ποθ' ὧδε κατακτενέεσθε καὶ ὔμμες.
	φράζεσθ' ὡς ὑμῖν Πρόμαχος δεδμημένος εὕδει
	ἔγχει ἐμῷ, ἵνα μή τι κασιγνήτοιό γε ποινὴ
	δηρὸν ἄτιτος ἔῃ: τὼ καί κέ τις εὔχεται ἀνὴρ
	γνωτὸν ἐνὶ μεγάροισιν ἀρῆς ἀλκτῆρα λιπέσθαι.
	ὣς ἔφατ', ̓Αργείοισι δ' ἄχος γένετ' εὐξαμένοιο:
	Πηνέλεῳ δὲ μάλιστα δαί̈φρονι θυμὸν ὄρινεν:
	ὁρμήθη δ' ̓Ακάμαντος: ὃ δ' οὐχ ὑπέμεινεν ἐρωὴν
	Πηνελέωο ἄνακτος: ὃ δ' οὔτασεν ̓Ιλιονῆα
	υἱὸν Φόρβαντος πολυμήλου, τόν ῥα μάλιστα
	̔Ερμείας Τρώων ἐφίλει καὶ κτῆσιν ὄπασσε:
	τῷ δ' ἄρ' ὑπὸ μήτηρ μοῦνον τέκεν ̓Ιλιονῆα.
	τὸν τόθ' ὑπ' ὀφρύος οὖτα κατ' ὀφθαλμοῖο θέμεθλα,
	ἐκ δ' ὦσε γλήνην: δόρυ δ' ὀφθαλμοῖο διὰ πρὸ
	καὶ διὰ ἰνίου ἦλθεν, ὃ δ' ἕζετο χεῖρε πετάσσας
	ἄμφω: Πηνέλεως δὲ ἐρυσσάμενος ξίφος ὀξὺ
	αὐχένα μέσσον ἔλασσεν, ἀπήραξεν δὲ χαμᾶζε
	αὐτῇ σὺν πήληκι κάρη: ἔτι δ' ὄβριμον ἔγχος
	ἦεν ἐν ὀφθαλμῷ: ὃ δὲ φὴ κώδειαν ἀνασχὼν
	πέφραδέ τε Τρώεσσι καὶ εὐχόμενος ἔπος ηὔδα:
	εἰπέμεναί μοι Τρῶες ἀγαυοῦ ̓Ιλιονῆος
	πατρὶ φίλῳ καὶ μητρὶ γοήμεναι ἐν μεγάροισιν:
	οὐδὲ γὰρ ἣ Προμάχοιο δάμαρ ̓Αλεγηνορίδαο
	ἀνδρὶ φίλῳ ἐλθόντι γανύσσεται, ὁππότε κεν δὴ
	ἐκ Τροίης σὺν νηυσὶ νεώμεθα κοῦροι ̓Αχαιῶν.
	ὣς φάτο, τοὺς δ' ἄρα πάντας ὑπὸ τρόμος ἔλλαβε γυῖα,
	πάπτηνεν δὲ ἕκαστος ὅπῃ φύγοι αἰπὺν ὄλεθρον.
	ἔσπετε νῦν μοι Μοῦσαι ̓Ολύμπια δώματ' ἔχουσαι
	ὅς τις δὴ πρῶτος βροτόεντ' ἀνδράγρι' ̓Αχαιῶν
	ἤρατ', ἐπεί ῥ' ἔκλινε μάχην κλυτὸς ἐννοσίγαιος.
	Αἴας ῥα πρῶτος Τελαμώνιος ̔́Υρτιον οὖτα
	Γυρτιάδην Μυσῶν ἡγήτορα καρτεροθύμων:
	Φάλκην δ' ̓Αντίλοχος καὶ Μέρμερον ἐξενάριξε:
	Μηριόνης δὲ Μόρυν τε καὶ ̔Ιπποτίωνα κατέκτα,
	Τεῦκρος δὲ Προθόωνά τ' ἐνήρατο καὶ Περιφήτην:
	̓Ατρεί̈δης δ' ἄρ' ἔπειθ' ̔Υπερήνορα ποιμένα λαῶν
	οὖτα κατὰ λαπάρην, διὰ δ' ἔντερα χαλκὸς ἄφυσσε
	δῃώσας: ψυχὴ δὲ κατ' οὐταμένην ὠτειλὴν
	ἔσσυτ' ἐπειγομένη, τὸν δὲ σκότος ὄσσε κάλυψε.
	πλείστους δ' Αἴας εἷλεν ̓Οϊλῆος ταχὺς υἱός:
	οὐ γάρ οἵ τις ὁμοῖος ἐπισπέσθαι ποσὶν ἦεν
	ἀνδρῶν τρεσσάντων, ὅτε τε Ζεὺς ἐν φόβον ὄρσῃ.
