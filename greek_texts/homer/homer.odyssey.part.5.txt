	̓Ηὼς δ' ἐκ λεχέων παρ' ἀγαυοῦ Τιθωνοῖο
	ὤρνυθ', ἵν' ἀθανάτοισι φόως φέροι ἠδὲ βροτοῖσιν:
	οἱ δὲ θεοὶ θῶκόνδε καθίζανον, ἐν δ' ἄρα τοῖσι
	Ζεὺς ὑψιβρεμέτης, οὗ τε κράτος ἐστὶ μέγιστον.
	τοῖσι δ' ̓Αθηναίη λέγε κήδεα πόλλ' ̓Οδυσῆος
	μνησαμένη: μέλε γάρ οἱ ἐὼν ἐν δώμασι νύμφης:
	“Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,
	μή τις ἔτι πρόφρων ἀγανὸς καὶ ἤπιος ἔστω
	σκηπτοῦχος βασιλεύς, μηδὲ φρεσὶν αἴσιμα εἰδώς,
	ἀλλ' αἰεὶ χαλεπός τ' εἴη καὶ αἴσυλα ῥέζοι:
	ὡς οὔ τις μέμνηται ̓Οδυσσῆος θείοιο
	λαῶν οἷσιν ἄνασσε, πατὴρ δ' ὣς ἤπιος ἦεν.
	ἀλλ' ὁ μὲν ἐν νήσῳ κεῖται κρατέρ' ἄλγεα πάσχων
	νύμφης ἐν μεγάροισι Καλυψοῦς, ἥ μιν ἀνάγκῃ
	ἴσχει: ὁ δ' οὐ δύναται ἣν πατρίδα γαῖαν ἱκέσθαι:
	οὐ γάρ οἱ πάρα νῆες ἐπήρετμοι καὶ ἑταῖροι,
	οἵ κέν μιν πέμποιεν ἐπ' εὐρέα νῶτα θαλάσσης.
	νῦν αὖ παῖδ' ἀγαπητὸν ἀποκτεῖναι μεμάασιν
	οἴκαδε νισόμενον: ὁ δ' ἔβη μετὰ πατρὸς ἀκουὴν
	ἐς Πύλον ἠγαθέην ἠδ' ἐς Λακεδαίμονα δῖαν.”
	τὴν δ' ἀπαμειβόμενος προσέφη νεφεληγερέτα Ζεύς:
	“τέκνον ἐμόν, ποῖόν σε ἔπος φύγεν ἕρκος ὀδόντων.
	οὐ γὰρ δὴ τοῦτον μὲν ἐβούλευσας νόον αὐτή,
	ὡς ἦ τοι κείνους ̓Οδυσεὺς ἀποτίσεται ἐλθών;
	Τηλέμαχον δὲ σὺ πέμψον ἐπισταμένως,  δύνασαι γάρ,
	ὥς κε μάλ' ἀσκηθὴς ἣν πατρίδα γαῖαν ἵκηται,
	μνηστῆρες δ' ἐν νηὶ: παλιμπετὲς ἀπονέωνται.”
	ἦ ῥα καὶ ̔Ερμείαν, υἱὸν φίλον, ἀντίον ηὔδα:
	“̔Ερμεία, σὺ γὰρ αὖτε τά τ' ἄλλα περ ἄγγελός ἐσσι,
	νύμφῃ ἐυπλοκάμῳ εἰπεῖν νημερτέα βουλήν,
	νόστον ̓Οδυσσῆος ταλασίφρονος, ὥς κε νέηται
	οὔτε θεῶν πομπῇ οὔτε θνητῶν ἀνθρώπων:
	ἀλλ' ὅ γ' ἐπὶ σχεδίης πολυδέσμου πήματα πάσχων
	ἤματί κ' εἰκοστῷ Σχερίην ἐρίβωλον ἵκοιτο,
	Φαιήκων ἐς γαῖαν,  οἳ ἀγχίθεοι γεγάασιν,
	οἵ κέν μιν περὶ κῆρι θεὸν ὣς τιμήσουσιν,
	πέμψουσιν δ' ἐν νηὶ φίλην ἐς πατρίδα γαῖαν,
	χαλκόν τε χρυσόν τε ἅλις ἐσθῆτά τε δόντες,
	πόλλ', ὅς' ἂν οὐδέ ποτε Τροίης ἐξήρατ' ̓Οδυσσεύς,
	εἴ περ ἀπήμων ἦλθε,  λαχὼν ἀπὸ ληίδος αἶσαν.
	ὣς γάρ οἱ μοῖρ' ἐστὶ φίλους τ' ἰδέειν καὶ ἱκέσθαι
	οἶκον ἐς ὑψόροφον καὶ ἑὴν ἐς πατρίδα γαῖαν.”
	ὣς ἔφατ', οὐδ' ἀπίθησε διάκτορος ἀργεϊφόντης.
	αὐτίκ' ἔπειθ' ὑπὸ ποσσὶν ἐδήσατο καλὰ πέδιλα,
	ἀμβρόσια χρύσεια,  τά μιν φέρον ἠμὲν ἐφ' ὑγρὴν
	ἠδ' ἐπ' ἀπείρονα γαῖαν ἅμα πνοιῇς ἀνέμοιο.
	εἵλετο δὲ ῥάβδον, τῇ τ' ἀνδρῶν ὄμματα θέλγει,
	ὧν ἐθέλει, τοὺς δ' αὖτε καὶ ὑπνώοντας ἐγείρει.
	τὴν μετὰ χερσὶν ἔχων πέτετο κρατὺς ἀργεϊφόντης.
	Πιερίην δ' ἐπιβὰς ἐξ αἰθέρος ἔμπεσε πόντῳ:
	σεύατ' ἔπειτ' ἐπὶ κῦμα λάρῳ ὄρνιθι ἐοικώς,
	ὅς τε κατὰ δεινοὺς κόλπους ἁλὸς ἀτρυγέτοιο
	ἰχθῦς ἀγρώσσων πυκινὰ πτερὰ δεύεται ἅλμῃ:
	τῷ ἴκελος πολέεσσιν ὀχήσατο κύμασιν ̔Ερμῆς.
	ἀλλ' ὅτε δὴ τὴν νῆσον ἀφίκετο τηλόθ' ἐοῦσαν,
	ἔνθ' ἐκ πόντου βὰς ἰοειδέος ἤπειρόνδε
	ἤιεν, ὄφρα μέγα σπέος ἵκετο, τῷ ἔνι νύμφη
	ναῖεν ἐυπλόκαμος: τὴν δ' ἔνδοθι τέτμεν ἐοῦσαν.
	πῦρ μὲν ἐπ' ἐσχαρόφιν μέγα καίετο, τηλόσε δ' ὀδμὴ
	κέδρου τ' εὐκεάτοιο θύου τ' ἀνὰ νῆσον ὀδώδει
	δαιομένων: ἡ δ' ἔνδον ἀοιδιάους' ὀπὶ καλῇ
	ἱστὸν ἐποιχομένη χρυσείῃ κερκίδ' ὕφαινεν.
	ὕλη δὲ σπέος ἀμφὶ πεφύκει τηλεθόωσα,
	κλήθρη τ' αἴγειρός τε καὶ εὐώδης κυπάρισσος.
	ἔνθα δέ τ' ὄρνιθες τανυσίπτεροι εὐνάζοντο,
	σκῶπές τ' ἴρηκές τε τανύγλωσσοί τε κορῶναι
	εἰνάλιαι, τῇσίν τε θαλάσσια ἔργα μέμηλεν.
	ἡ δ' αὐτοῦ τετάνυστο περὶ σπείους γλαφυροῖο
	ἡμερὶς ἡβώωσα, τεθήλει δὲ σταφυλῇσι.
	κρῆναι δ' ἑξείης πίσυρες ῥέον ὕδατι λευκῷ,
	πλησίαι ἀλλήλων τετραμμέναι ἄλλυδις ἄλλη.
	ἀμφὶ δὲ λειμῶνες μαλακοὶ ἴου ἠδὲ σελίνου
	θήλεον. ἔνθα κ' ἔπειτα καὶ ἀθάνατός περ ἐπελθὼν
	θηήσαιτο ἰδὼν καὶ τερφθείη φρεσὶν ᾗσιν.
	ἔνθα στὰς θηεῖτο διάκτορος ἀργεϊφόντης.
	αὐτὰρ ἐπεὶ δὴ πάντα ἑῷ θηήσατο θυμῷ,
	αὐτίκ' ἄρ' εἰς εὐρὺ σπέος ἤλυθεν. οὐδέ μιν ἄντην
	ἠγνοίησεν ἰδοῦσα Καλυψώ, δῖα θεάων:
	οὐ γάρ τ' ἀγνῶτες θεοὶ ἀλλήλοισι πέλονται
	ἀθάνατοι,  οὐδ' εἴ τις ἀπόπροθι δώματα ναίει.
	οὐδ' ἄρ' ̓Οδυσσῆα μεγαλήτορα ἔνδον ἔτετμεν,
	ἀλλ' ὅ γ' ἐπ' ἀκτῆς κλαῖε καθήμενος, ἔνθα πάρος περ,
	δάκρυσι καὶ στοναχῇσι καὶ ἄλγεσι θυμὸν ἐρέχθων.
	πόντον ἐπ' ἀτρύγετον δερκέσκετο δάκρυα λείβων.
	̔Ερμείαν δ' ἐρέεινε Καλυψώ,  δῖα θεάων,
	ἐν θρόνῳ ἱδρύσασα φαεινῷ σιγαλόεντι:
	“τίπτε μοι, ̔Ερμεία χρυσόρραπι, εἰλήλουθας
	αἰδοῖός τε φίλος τε; πάρος γε μὲν οὔ τι θαμίζεις.
	αὔδα ὅ τι φρονέεις: τελέσαι δέ με θυμὸς ἄνωγεν,
	εἰ δύναμαι τελέσαι γε καὶ εἰ τετελεσμένον ἐστίν.
	ἀλλ' ἕπεο προτέρω, ἵνα τοι πὰρ ξείνια θείω.”
	ὥς ἄρα φωνήσασα θεὰ παρέθηκε τράπεζαν
	ἀμβροσίης πλήσασα, κέρασσε δὲ νέκταρ ἐρυθρόν.
	αὐτὰρ ὁ πῖνε καὶ ἦσθε διάκτορος ἀργεϊφόντης.
	αὐτὰρ ἐπεὶ δείπνησε καὶ ἤραρε θυμὸν ἐδωδῇ,
	καὶ τότε δή μιν ἔπεσσιν ἀμειβόμενος προσέειπεν:
	“εἰρωτᾷς μ' ἐλθόντα θεὰ θεόν: αὐτὰρ ἐγώ τοι
	νημερτέως τὸν μῦθον ἐνισπήσω: κέλεαι γάρ.
	Ζεὺς ἐμέ γ' ἠνώγει δεῦρ' ἐλθέμεν οὐκ ἐθέλοντα:
	τίς δ' ἂν ἑκὼν τοσσόνδε διαδράμοι ἁλμυρὸν ὕδωρ
	ἄσπετον; οὐδέ τις ἄγχι βροτῶν πόλις, οἵ τε θεοῖσιν
	ἱερά τε ῥέζουσι καὶ ἐξαίτους ἑκατόμβας.
	ἀλλὰ μάλ' οὔ πως ἔστι Διὸς νόον αἰγιόχοιο
	οὔτε παρεξελθεῖν ἄλλον θεὸν οὔθ' ἁλιῶσαι.
	φησί τοι ἄνδρα παρεῖναι ὀιζυρώτατον ἄλλων,
	τῶν ἀνδρῶν, οἳ ἄστυ πέρι Πριάμοιο μάχοντο
	εἰνάετες, δεκάτῳ δὲ πόλιν πέρσαντες ἔβησαν
	οἴκαδ': ἀτὰρ ἐν νόστῳ ̓Αθηναίην ἀλίτοντο,
	ἥ σφιν ἐπῶρς' ἄνεμόν τε κακὸν καὶ κύματα μακρά.
	ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,
	τὸν δ' ἄρα δεῦρ' ἄνεμός τε φέρων καὶ κῦμα πέλασσε.
	τὸν νῦν ς' ἠνώγειν ἀποπεμπέμεν ὅττι τάχιστα:
	οὐ γάρ οἱ τῇδ' αἶσα φίλων ἀπονόσφιν ὀλέσθαι,
	ἀλλ' ἔτι οἱ μοῖρ' ἐστὶ φίλους τ' ἰδέειν καὶ ἱκέσθαι
	οἶκον ἐς ὑψόροφον καὶ ἑὴν ἐς πατρίδα γαῖαν.”
	ὣς φάτο, ῥίγησεν δὲ Καλυψώ, δῖα θεάων,
	καί μιν φωνήσας' ἔπεα πτερόεντα προσηύδα:
	“σχέτλιοί ἐστε, θεοί, ζηλήμονες ἔξοχον ἄλλων,
	οἵ τε θεαῖς ἀγάασθε παρ' ἀνδράσιν εὐνάζεσθαι
	ἀμφαδίην,  ἤν τίς τε φίλον ποιήσετ' ἀκοίτην.
	ὣς μὲν ὅτ' ̓Ωρίων' ἕλετο ῥοδοδάκτυλος ̓Ηώς,
	τόφρα οἱ ἠγάασθε θεοὶ ῥεῖα ζώοντες,
	ἧος ἐν ̓Ορτυγίῃ χρυσόθρονος ̓́Αρτεμις ἁγνὴ
	οἷς ἀγανοῖς βελέεσσιν ἐποιχομένη κατέπεφνεν.
	ὣς δ' ὁπότ' ̓Ιασίωνι ἐυπλόκαμος Δημήτηρ,
	ᾧ θυμῷ εἴξασα, μίγη φιλότητι καὶ εὐνῇ
	νειῷ ἔνι τριπόλῳ: οὐδὲ δὴν ἦεν ἄπυστος
	Ζεύς, ὅς μιν κατέπεφνε βαλὼν ἀργῆτι κεραυνῷ.
	ὥς δ' αὖ νῦν μοι ἄγασθε, θεοί, βροτὸν ἄνδρα παρεῖναι.
	τὸν μὲν ἐγὼν ἐσάωσα περὶ τρόπιος βεβαῶτα
	οἶον, ἐπεί οἱ νῆα θοὴν ἀργῆτι κεραυνῷ
	Ζεὺς ἔλσας ἐκέασσε μέσῳ ἐνὶ οἴνοπι πόντῳ.
	ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,
	τὸν δ' ἄρα δεῦρ' ἄνεμός τε φέρων καὶ κῦμα πέλασσε.
	τὸν μὲν ἐγὼ φίλεόν τε καὶ ἔτρεφον,  ἠδὲ ἔφασκον
	θήσειν ἀθάνατον καὶ ἀγήραον ἤματα πάντα.
	ἀλλ' ἐπεὶ οὔ πως ἔστι Διὸς νόον αἰγιόχοιο
	οὔτε παρεξελθεῖν ἄλλον θεὸν οὔθ' ἁλιῶσαι,
	ἐρρέτω, εἴ μιν κεῖνος ἐποτρύνει καὶ ἀνώγει,
	πόντον ἐπ' ἀτρύγετον: πέμψω δέ μιν οὔ πῃ ἐγώ γε:
	οὐ γάρ μοι πάρα νῆες ἐπήρετμοι καὶ ἑταῖροι,
	οἵ κέν μιν πέμποιεν ἐπ' εὐρέα νῶτα θαλάσσης.
	αὐτάρ οἱ πρόφρων ὑποθήσομαι, οὐδ' ἐπικεύσω,
	ὥς κε μάλ' ἀσκηθὴς ἣν πατρίδα γαῖαν ἵκηται.”
	τὴν δ' αὖτε προσέειπε διάκτορος ἀργεϊφόντης:
	“οὕτω νῦν ἀπόπεμπε, Διὸς δ' ἐποπίζεο μῆνιν,
	μή πώς τοι μετόπισθε κοτεσσάμενος χαλεπήνῃ.”
	ὣς ἄρα φωνήσας ἀπέβη κρατὺς ἀργεϊφόντης:
	ἡ δ' ἐπ' ̓Οδυσσῆα μεγαλήτορα πότνια νύμφη
	ἤι',  ἐπεὶ δὴ Ζηνὸς ἐπέκλυεν ἀγγελιάων.
	τὸν δ' ἄρ' ἐπ' ἀκτῆς εὗρε καθήμενον: οὐδέ ποτ' ὄσσε
	δακρυόφιν τέρσοντο, κατείβετο δὲ γλυκὺς αἰὼν
	νόστον ὀδυρομένῳ, ἐπεὶ οὐκέτι ἥνδανε νύμφη.
	ἀλλ' ἦ τοι νύκτας μὲν ἰαύεσκεν καὶ ἀνάγκῃ
	ἐν σπέσσι γλαφυροῖσι παρ' οὐκ ἐθέλων ἐθελούσῃ:
	ἤματα δ' ἂμ πέτρῃσι καὶ ἠιόνεσσι καθίζων
	δάκρυσι καὶ στοναχῇσι καὶ ἄλγεσι θυμὸν ἐρέχθων
	πόντον ἐπ' ἀτρύγετον δερκέσκετο δάκρυα λείβων.
	ἀγχοῦ δ' ἱσταμένη προσεφώνεε δῖα θεάων:
	“κάμμορε,  μή μοι ἔτ' ἐνθάδ' ὀδύρεο, μηδέ τοι αἰὼν
	φθινέτω: ἤδη γάρ σε μάλα πρόφρασς' ἀποπέμψω.
	ἀλλ' ἄγε δούρατα μακρὰ ταμὼν ἁρμόζεο χαλκῷ
	εὐρεῖαν σχεδίην: ἀτὰρ ἴκρια πῆξαι ἐπ' αὐτῆς
	ὑψοῦ, ὥς σε φέρῃσιν ἐπ' ἠεροειδέα πόντον.
	αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν
	ἐνθήσω μενοεικέ', ἅ κέν τοι λιμὸν ἐρύκοι,
	εἵματά τ' ἀμφιέσω: πέμψω δέ τοι οὖρον ὄπισθεν,
	ὥς κε μάλ' ἀσκηθὴς σὴν πατρίδα γαῖαν ἵκηαι,
	αἴ κε θεοί γ' ἐθέλωσι, τοὶ οὐρανὸν εὐρὺν ἔχουσιν,
	οἵ μευ φέρτεροί εἰσι νοῆσαί τε κρῆναί τε.”
	ὣς φάτο, ῥίγησεν δὲ πολύτλας δῖος ̓Οδυσσεύς,
	καί μιν φωνήσας ἔπεα πτερόεντα προσηύδα:
	“ἄλλο τι δὴ σύ, θεά, τόδε μήδεαι, οὐδέ τι πομπήν,
	ἥ με κέλεαι σχεδίῃ περάαν μέγα λαῖτμα θαλάσσης,
	δεινόν τ' ἀργαλέον τε: τὸ δ' οὐδ' ἐπὶ νῆες ἐῖσαι
	ὠκύποροι περόωσιν, ἀγαλλόμεναι Διὸς οὔρῳ.
	οὐδ' ἂν ἐγὼν ἀέκητι σέθεν σχεδίης ἐπιβαίην,
	εἰ μή μοι τλαίης γε, θεά, μέγαν ὅρκον ὀμόσσαι
	μή τί μοι αὐτῷ πῆμα κακὸν βουλευσέμεν ἄλλο.”
	ὣς φάτο,  μείδησεν δὲ Καλυψὼ δῖα θεάων,
	χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:
	“ἦ δὴ ἀλιτρός γ' ἐσσὶ καὶ οὐκ ἀποφώλια εἰδώς,
	οἷον δὴ τὸν μῦθον ἐπεφράσθης ἀγορεῦσαι.
	ἴστω νῦν τόδε γαῖα καὶ οὐρανὸς εὐρὺς ὕπερθε
	καὶ τὸ κατειβόμενον Στυγὸς ὕδωρ,  ὅς τε μέγιστος
	ὅρκος δεινότατός τε πέλει μακάρεσσι θεοῖσι,
	μή τί τοι αὐτῷ πῆμα κακὸν βουλευσέμεν ἄλλο.
	ἀλλὰ τὰ μὲν νοέω καὶ φράσσομαι, ἅσς' ἂν ἐμοί περ
	αὐτῇ μηδοίμην, ὅτε με χρειὼ τόσον ἵκοι:
	καὶ γὰρ ἐμοὶ νόος ἐστὶν ἐναίσιμος,  οὐδέ μοι αὐτῇ
	θυμὸς ἐνὶ στήθεσσι σιδήρεος, ἀλλ' ἐλεήμων.”
	ὣς ἄρα φωνήσας' ἡγήσατο δῖα θεάων
	καρπαλίμως: ὁ δ' ἔπειτα μετ' ἴχνια βαῖνε θεοῖο.
	ἷξον δὲ σπεῖος γλαφυρὸν θεὸς ἠδὲ καὶ ἀνήρ,
	καί ῥ' ὁ μὲν ἔνθα καθέζετ' ἐπὶ θρόνου ἔνθεν ἀνέστη
	̔Ερμείας, νύμφη δ' ἐτίθει πάρα πᾶσαν ἐδωδήν,
	ἔσθειν καὶ πίνειν, οἷα βροτοὶ ἄνδρες ἔδουσιν:
	αὐτὴ δ' ἀντίον ἷζεν ̓Οδυσσῆος θείοιο,
	τῇ δὲ παρ' ἀμβροσίην δμῳαὶ καὶ νέκταρ ἔθηκαν.
	οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.
	αὐτὰρ ἐπεὶ τάρπησαν ἐδητύος ἠδὲ ποτῆτος,
	τοῖς ἄρα μύθων ἦρχε Καλυψώ, δῖα θεάων:
	“διογενὲς Λαερτιάδη, πολυμήχαν' ̓Οδυσσεῦ,
	οὕτω δὴ οἶκόνδε φίλην ἐς πατρίδα γαῖαν
	αὐτίκα νῦν ἐθέλεις ἰέναι;  σὺ δὲ χαῖρε καὶ ἔμπης.
	εἴ γε μὲν εἰδείης σῇσι φρεσὶν ὅσσα τοι αἶσα
	κήδε' ἀναπλῆσαι, πρὶν πατρίδα γαῖαν ἱκέσθαι,
	ἐνθάδε κ' αὖθι μένων σὺν ἐμοὶ τόδε δῶμα φυλάσσοις
	ἀθάνατός τ' εἴης, ἱμειρόμενός περ ἰδέσθαι
	σὴν ἄλοχον,  τῆς τ' αἰὲν ἐέλδεαι ἤματα πάντα.
	οὐ μέν θην κείνης γε χερείων εὔχομαι εἶναι,
	οὐ δέμας οὐδὲ φυήν, ἐπεὶ οὔ πως οὐδὲ ἔοικεν
	θνητὰς ἀθανάτῃσι δέμας καὶ εἶδος ἐρίζειν.”
	τὴν δ' ἀπαμειβόμενος προσέφη πολύμητις ̓Οδυσσεύς:
	“πότνα θεά,  μή μοι τόδε χώεο: οἶδα καὶ αὐτὸς
	πάντα μάλ', οὕνεκα σεῖο περίφρων Πηνελόπεια
	εἶδος ἀκιδνοτέρη μέγεθός τ' εἰσάντα ἰδέσθαι:
	ἡ μὲν γὰρ βροτός ἐστι, σὺ δ' ἀθάνατος καὶ ἀγήρως.
	ἀλλὰ καὶ ὣς ἐθέλω καὶ ἐέλδομαι ἤματα πάντα
	οἴκαδέ τ' ἐλθέμεναι καὶ νόστιμον ἦμαρ ἰδέσθαι.
	εἰ δ' αὖ τις ῥαίῃσι θεῶν ἐνὶ οἴνοπι πόντῳ,
	τλήσομαι ἐν στήθεσσιν ἔχων ταλαπενθέα θυμόν:
	ἤδη γὰρ μάλα πολλὰ πάθον καὶ πολλὰ μόγησα
	κύμασι καὶ πολέμῳ: μετὰ καὶ τόδε τοῖσι γενέσθω.”
	ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθεν:
	ἐλθόντες δ' ἄρα τώ γε μυχῷ σπείους γλαφυροῖο
	τερπέσθην φιλότητι, παρ' ἀλλήλοισι μένοντες.
	ἦμος δ' ἠριγένεια φάνη ῥοδοδάκτυλος ̓Ηώς,
	αὐτίχ' ὁ μὲν χλαῖνάν τε χιτῶνά τε ἕννυτ' ̓Οδυσσεύς,
	αὐτὴ δ' ἀργύφεον φᾶρος μέγα ἕννυτο νύμφη,
	λεπτὸν καὶ χαρίεν, περὶ δὲ ζώνην βάλετ' ἰξυῖ
	καλὴν χρυσείην, κεφαλῇ δ' ἐφύπερθε καλύπτρην.
	καὶ τότ' ̓Οδυσσῆι μεγαλήτορι μήδετο πομπήν:
	δῶκέν οἱ πέλεκυν μέγαν, ἄρμενον ἐν παλάμῃσι,
	χάλκεον,  ἀμφοτέρωθεν ἀκαχμένον: αὐτὰρ ἐν αὐτῷ
	στειλειὸν περικαλλὲς ἐλάινον, εὖ ἐναρηρός:
	δῶκε δ' ἔπειτα σκέπαρνον ἐύξοον: ἦρχε δ' ὁδοῖο
	νήσου ἐπ' ἐσχατιῆς, ὅθι δένδρεα μακρὰ πεφύκει,
	κλήθρη τ' αἴγειρός τ', ἐλάτη τ' ἦν οὐρανομήκης,
	αὖα πάλαι,  περίκηλα, τά οἱ πλώοιεν ἐλαφρῶς.
	αὐτὰρ ἐπεὶ δὴ δεῖξ', ὅθι δένδρεα μακρὰ πεφύκει,
	ἡ μὲν ἔβη πρὸς δῶμα Καλυψώ, δῖα θεάων,
	αὐτὰρ ὁ τάμνετο δοῦρα: θοῶς δέ οἱ ἤνυτο ἔργον.
	εἴκοσι δ' ἔκβαλε πάντα, πελέκκησεν δ' ἄρα χαλκῷ,
	ξέσσε δ' ἐπισταμένως καὶ ἐπὶ στάθμην ἴθυνεν.
	τόφρα δ' ἔνεικε τέρετρα Καλυψώ, δῖα θεάων:
	τέτρηνεν δ' ἄρα πάντα καὶ ἥρμοσεν ἀλλήλοισιν,
	γόμφοισιν δ' ἄρα τήν γε καὶ ἁρμονίῃσιν ἄρασσεν.
	ὅσσον τίς τ' ἔδαφος νηὸς τορνώσεται ἀνὴρ
	φορτίδος εὐρείης,  ἐὺ εἰδὼς τεκτοσυνάων,
	τόσσον ἔπ' εὐρεῖαν σχεδίην ποιήσατ' ̓Οδυσσεύς.
	ἴκρια δὲ στήσας, ἀραρὼν θαμέσι σταμίνεσσι,
	ποίει: ἀτὰρ μακρῇσιν ἐπηγκενίδεσσι τελεύτα.
	ἐν δ' ἱστὸν ποίει καὶ ἐπίκριον ἄρμενον αὐτῷ:
	πρὸς δ' ἄρα πηδάλιον ποιήσατο,  ὄφρ' ἰθύνοι.
	φράξε δέ μιν ῥίπεσσι διαμπερὲς οἰσυί̈νῃσι
	κύματος εἶλαρ ἔμεν: πολλὴν δ' ἐπεχεύατο ὕλην.
	τόφρα δὲ φάρε' ἔνεικε Καλυψώ, δῖα θεάων,
	ἱστία ποιήσασθαι: ὁ δ' εὖ τεχνήσατο καὶ τά.
	ἐν δ' ὑπέρας τε κάλους τε πόδας τ' ἐνέδησεν ἐν αὐτῇ,
	μοχλοῖσιν δ' ἄρα τήν γε κατείρυσεν εἰς ἅλα δῖαν.
	τέτρατον ἦμαρ ἔην, καὶ τῷ τετέλεστο ἅπαντα:
	τῷ δ' ἄρα πέμπτῳ πέμπ' ἀπὸ νήσου δῖα Καλυψώ,
	εἵματά τ' ἀμφιέσασα θυώδεα καὶ λούσασα.
	ἐν δέ οἱ ἀσκὸν ἔθηκε θεὰ μέλανος οἴνοιο
	τὸν ἕτερον, ἕτερον δ' ὕδατος μέγαν, ἐν δὲ καὶ ᾖα
	κωρύκῳ: ἐν δέ οἱ ὄψα τίθει μενοεικέα πολλά:
	οὖρον δὲ προέηκεν ἀπήμονά τε λιαρόν τε.
	γηθόσυνος δ' οὔρῳ πέτας' ἱστία δῖος ̓Οδυσσεύς.
	αὐτὰρ ὁ πηδαλίῳ ἰθύνετο τεχνηέντως
	ἥμενος, οὐδέ οἱ ὕπνος ἐπὶ βλεφάροισιν ἔπιπτεν
	Πληιάδας τ' ἐσορῶντι καὶ ὀψὲ δύοντα Βοώτην
	̓́Αρκτον θ', ἣν καὶ ἄμαξαν ἐπίκλησιν καλέουσιν,
	ἥ τ' αὐτοῦ στρέφεται καί τ' ̓Ωρίωνα δοκεύει,
	οἴη δ' ἄμμορός ἐστι λοετρῶν ̓Ωκεανοῖο:
	τὴν γὰρ δή μιν ἄνωγε Καλυψώ, δῖα θεάων,
	ποντοπορευέμεναι ἐπ' ἀριστερὰ χειρὸς ἔχοντα.
	ἑπτὰ δὲ καὶ δέκα μὲν πλέεν ἤματα ποντοπορεύων,
	ὀκτωκαιδεκάτῃ δ' ἐφάνη ὄρεα σκιόεντα
	γαίης Φαιήκων,  ὅθι τ' ἄγχιστον πέλεν αὐτῷ:
	εἴσατο δ' ὡς ὅτε ῥινὸν ἐν ἠεροειδέι πόντῳ.
	τὸν δ' ἐξ Αἰθιόπων ἀνιὼν κρείων ἐνοσίχθων
	τηλόθεν ἐκ Σολύμων ὀρέων ἴδεν: εἴσατο γάρ οἱ
	πόντον ἐπιπλώων. ὁ δ' ἐχώσατο κηρόθι μᾶλλον,
	κινήσας δὲ κάρη προτὶ ὃν μυθήσατο θυμόν:
	“ὢ πόποι, ἦ μάλα δὴ μετεβούλευσαν θεοὶ ἄλλως
	ἀμφ' ̓Οδυσῆι ἐμεῖο μετ' Αἰθιόπεσσιν ἐόντος,
	καὶ δὴ Φαιήκων γαίης σχεδόν, ἔνθα οἱ αἶσα
	ἐκφυγέειν μέγα πεῖραρ ὀιζύος, ἥ μιν ἱκάνει.
	ἀλλ' ἔτι μέν μίν φημι ἅδην ἐλάαν κακότητος.”
	ὣς εἰπὼν σύναγεν νεφέλας, ἐτάραξε δὲ πόντον
	χερσὶ τρίαιναν ἑλών: πάσας δ' ὀρόθυνεν ἀέλλας
	παντοίων ἀνέμων, σὺν δὲ νεφέεσσι κάλυψε
	γαῖαν ὁμοῦ καὶ πόντον: ὀρώρει δ' οὐρανόθεν νύξ.
	σὺν δ' Εὖρός τε Νότος τ' ἔπεσον Ζέφυρός τε δυσαὴς
	καὶ Βορέης αἰθρηγενέτης, μέγα κῦμα κυλίνδων.
	καὶ τότ' ̓Οδυσσῆος λύτο γούνατα καὶ φίλον ἦτορ,
	ὀχθήσας δ' ἄρα εἶπε πρὸς ὃν μεγαλήτορα θυμόν:
	“ὤ μοι ἐγὼ δειλός, τί νύ μοι μήκιστα γένηται;
	δείδω μὴ δὴ πάντα θεὰ νημερτέα εἶπεν,
	ἥ μ' ἔφατ' ἐν πόντῳ, πρὶν πατρίδα γαῖαν ἱκέσθαι,
	ἄλγε' ἀναπλήσειν: τὰ δὲ δὴ νῦν πάντα τελεῖται.
	οἵοισιν νεφέεσσι περιστέφει οὐρανὸν εὐρὺν
	Ζεύς, ἐτάραξε δὲ πόντον, ἐπισπέρχουσι δ' ἄελλαι
	παντοίων ἀνέμων.  νῦν μοι σῶς αἰπὺς ὄλεθρος.
	τρὶς μάκαρες Δαναοὶ καὶ τετράκις, οἳ τότ' ὄλοντο
	Τροίῃ ἐν εὐρείῃ χάριν ̓Ατρεί̈δῃσι φέροντες.
	ὡς δὴ ἐγώ γ' ὄφελον θανέειν καὶ πότμον ἐπισπεῖν
	ἤματι τῷ ὅτε μοι πλεῖστοι χαλκήρεα δοῦρα
	Τρῶες ἐπέρριψαν περὶ Πηλεί̈ωνι θανόντι.
	τῷ κ' ἔλαχον κτερέων, καί μευ κλέος ἦγον ̓Αχαιοί:
	νῦν δέ λευγαλέῳ θανάτῳ εἵμαρτο ἁλῶναι.”
	ὣς ἄρα μιν εἰπόντ' ἔλασεν μέγα κῦμα κατ' ἄκρης
	δεινὸν ἐπεσσύμενον, περὶ δὲ σχεδίην ἐλέλιξε.
	τῆλε δ' ἀπὸ σχεδίης αὐτὸς πέσε,  πηδάλιον δὲ
	ἐκ χειρῶν προέηκε: μέσον δέ οἱ ἱστὸν ἔαξεν
	δεινὴ μισγομένων ἀνέμων ἐλθοῦσα θύελλα,
	τηλοῦ δὲ σπεῖρον καὶ ἐπίκριον ἔμπεσε πόντῳ.
	τὸν δ' ἄρ' ὑπόβρυχα θῆκε πολὺν χρόνον, οὐδ' ἐδυνάσθη
	αἶψα μάλ' ἀνσχεθέειν μεγάλου ὑπὸ κύματος ὁρμῆς:
	εἵματα γάρ ῥ' ἐβάρυνε, τά οἱ πόρε δῖα Καλυψώ.
	ὀψὲ δὲ δή ῥ' ἀνέδυ, στόματος δ' ἐξέπτυσεν ἅλμην
	πικρήν, ἥ οἱ πολλὴ ἀπὸ κρατὸς κελάρυζεν.
	ἀλλ' οὐδ' ὣς σχεδίης ἐπελήθετο, τειρόμενός περ,
	ἀλλὰ μεθορμηθεὶς ἐνὶ κύμασιν ἐλλάβετ' αὐτῆς,
	ἐν μέσσῃ δὲ καθῖζε τέλος θανάτου ἀλεείνων.
	τὴν δ' ἐφόρει μέγα κῦμα κατὰ ῥόον ἔνθα καὶ ἔνθα.
	ὡς δ' ὅτ' ὀπωρινὸς Βορέης φορέῃσιν ἀκάνθας
	ἂμ πεδίον, πυκιναὶ δὲ πρὸς ἀλλήλῃσιν ἔχονται,
	ὣς τὴν ἂμ πέλαγος ἄνεμοι φέρον ἔνθα καὶ ἔνθα:
	ἄλλοτε μέν τε Νότος Βορέῃ προβάλεσκε φέρεσθαι,
	ἄλλοτε δ' αὖτ' Εὖρος Ζεφύρῳ εἴξασκε διώκειν.
	τὸν δὲ ἴδεν Κάδμου θυγάτηρ, καλλίσφυρος ̓Ινώ,
	Λευκοθέη, ἣ πρὶν μὲν ἔην βροτὸς αὐδήεσσα,
	νῦν δ' ἁλὸς ἐν πελάγεσσι θεῶν ἒξ ἔμμορε τιμῆς.
	ἥ ῥ' ̓Οδυσῆ' ἐλέησεν ἀλώμενον, ἄλγε' ἔχοντα,
	αἰθυίῃ δ' ἐικυῖα ποτῇ ἀνεδύσετο λίμνης,
	ἷζε δ' ἐπὶ σχεδίης πολυδέσμου εἶπέ τε μῦθον:
	“κάμμορε, τίπτε τοι ὧδε Ποσειδάων ἐνοσίχθων
	ὠδύσατ' ἐκπάγλως,  ὅτι τοι κακὰ πολλὰ φυτεύει;
	οὐ μὲν δή σε καταφθίσει μάλα περ μενεαίνων.
	ἀλλὰ μάλ' ὧδ' ἔρξαι, δοκέεις δέ μοι οὐκ ἀπινύσσειν:
	εἵματα ταῦτ' ἀποδὺς σχεδίην ἀνέμοισι φέρεσθαι
	κάλλιπ', ἀτὰρ χείρεσσι νέων ἐπιμαίεο νόστου
	γαίης Φαιήκων,  ὅθι τοι μοῖρ' ἐστὶν ἀλύξαι.
	τῆ δέ, τόδε κρήδεμνον ὑπὸ στέρνοιο τανύσσαι
	ἄμβροτον: οὐδέ τί τοι παθέειν δέος οὐδ' ἀπολέσθαι.
	αὐτὰρ ἐπὴν χείρεσσιν ἐφάψεαι ἠπείροιο,
	ἂψ ἀπολυσάμενος βαλέειν εἰς οἴνοπα πόντον
	πολλὸν ἀπ' ἠπείρου,  αὐτὸς δ' ἀπονόσφι τραπέσθαι.”
	ὣς ἄρα φωνήσασα θεὰ κρήδεμνον ἔδωκεν,
	αὐτὴ δ' ἂψ ἐς πόντον ἐδύσετο κυμαίνοντα
	αἰθυίῃ ἐικυῖα: μέλαν δέ ἑ κῦμα κάλυψεν.
	αὐτὰρ ὁ μερμήριξε πολύτλας δῖος ̓Οδυσσεύς,
	ὀχθήσας δ' ἄρα εἶπε πρὸς ὃν μεγαλήτορα θυμόν:
	“ὤ μοι ἐγώ, μή τίς μοι ὑφαίνῃσιν δόλον αὖτε
	ἀθανάτων, ὅ τέ με σχεδίης ἀποβῆναι ἀνώγει.
	ἀλλὰ μάλ' οὔ πω πείσομ', ἐπεὶ ἑκὰς ὀφθαλμοῖσιν
	γαῖαν ἐγὼν ἰδόμην, ὅθι μοι φάτο φύξιμον εἶναι.
	ἀλλὰ μάλ' ὧδ' ἔρξω,  δοκέει δέ μοι εἶναι ἄριστον:
	ὄφρ' ἂν μέν κεν δούρατ' ἐν ἁρμονίῃσιν ἀρήρῃ,
	τόφρ' αὐτοῦ μενέω καὶ τλήσομαι ἄλγεα πάσχων:
	αὐτὰρ ἐπὴν δή μοι σχεδίην διὰ κῦμα τινάξῃ,
	νήξομ', ἐπεὶ οὐ μέν τι πάρα προνοῆσαι ἄμεινον.”
	ἧος ὁ ταῦθ' ὥρμαινε κατὰ φρένα καὶ κατὰ θυμόν,
	ὦρσε δ' ἐπὶ μέγα κῦμα Ποσειδάων ἐνοσίχθων,
	δεινόν τ' ἀργαλέον τε, κατηρεφές, ἤλασε δ' αὐτόν.
	ὡς δ' ἄνεμος ζαὴς ἠί̈ων θημῶνα τινάξῃ
	καρφαλέων: τὰ μὲν ἄρ τε διεσκέδας' ἄλλυδις ἄλλῃ:
	ὣς τῆς δούρατα μακρὰ διεσκέδας'.  αὐτὰρ ̓Οδυσσεὺς
	ἀμφ' ἑνὶ δούρατι βαῖνε, κέληθ' ὡς ἵππον ἐλαύνων,
	εἵματα δ' ἐξαπέδυνε, τά οἱ πόρε δῖα Καλυψώ.
	αὐτίκα δὲ κρήδεμνον ὑπὸ στέρνοιο τάνυσσεν,
	αὐτὸς δὲ πρηνὴς ἁλὶ κάππεσε, χεῖρε πετάσσας,
	νηχέμεναι μεμαώς.  ἴδε δὲ κρείων ἐνοσίχθων,
	κινήσας δὲ κάρη προτὶ ὃν μυθήσατο θυμόν:
	“οὕτω νῦν κακὰ πολλὰ παθὼν ἀλόω κατὰ πόντον,
	εἰς ὅ κεν ἀνθρώποισι διοτρεφέεσσι μιγήῃς.
	ἀλλ' οὐδ' ὥς σε ἔολπα ὀνόσσεσθαι κακότητος.”
	ὣς ἄρα φωνήσας ἵμασεν καλλίτριχας ἵππους,
	ἵκετο δ' εἰς Αἰγάς, ὅθι οἱ κλυτὰ δώματ' ἔασιν.
	αὐτὰρ ̓Αθηναίη κούρη Διὸς ἄλλ' ἐνόησεν.
	ἦ τοι τῶν ἄλλων ἀνέμων κατέδησε κελεύθους,
	παύσασθαι δ' ἐκέλευσε καὶ εὐνηθῆναι ἅπαντας:
	ὦρσε δ' ἐπὶ κραιπνὸν Βορέην,  πρὸ δὲ κύματ' ἔαξεν,
	ἧος ὃ Φαιήκεσσι φιληρέτμοισι μιγείη
	διογενὴς ̓Οδυσεὺς θάνατον καὶ κῆρας ἀλύξας.
	ἔνθα δύω νύκτας δύο τ' ἤματα κύματι πηγῷ
	πλάζετο, πολλὰ δέ οἱ κραδίη προτιόσσετ' ὄλεθρον.
	ἀλλ' ὅτε δὴ τρίτον ἦμαρ ἐυπλόκαμος τέλες' ̓Ηώς,
	καὶ τότ' ἔπειτ' ἄνεμος μὲν ἐπαύσατο ἠδὲ γαλήνη
	ἔπλετο νηνεμίη: ὁ δ' ἄρα σχεδὸν εἴσιδε γαῖαν
	ὀξὺ μάλα προϊδών, μεγάλου ὑπὸ κύματος ἀρθείς.
	ὡς δ' ὅτ' ἂν ἀσπάσιος βίοτος παίδεσσι φανήῃ
	πατρός,  ὃς ἐν νούσῳ κεῖται κρατέρ' ἄλγεα πάσχων,
	δηρὸν τηκόμενος, στυγερὸς δέ οἱ ἔχραε δαίμων,
	ἀσπάσιον δ' ἄρα τόν γε θεοὶ κακότητος ἔλυσαν,
	ὣς ̓Οδυσεῖ ἀσπαστὸν ἐείσατο γαῖα καὶ ὕλη,
	νῆχε δ' ἐπειγόμενος ποσὶν ἠπείρου ἐπιβῆναι.
	ἀλλ' ὅτε τόσσον ἀπῆν ὅσσον τε γέγωνε βοήσας,
	καὶ δὴ δοῦπον ἄκουσε ποτὶ σπιλάδεσσι θαλάσσης:
	ῥόχθει γὰρ μέγα κῦμα ποτὶ ξερὸν ἠπείροιο
	δεινὸν ἐρευγόμενον, εἴλυτο δὲ πάνθ' ἁλὸς ἄχνῃ:
	οὐ γὰρ ἔσαν λιμένες νηῶν ὄχοι, οὐδ' ἐπιωγαί.
	ἀλλ' ἀκταὶ προβλῆτες ἔσαν σπιλάδες τε πάγοι τε:
	καὶ τότ' ̓Οδυσσῆος λύτο γούνατα καὶ φίλον ἦτορ,
	ὀχθήσας δ' ἄρα εἶπε πρὸς ὃν μεγαλήτορα θυμόν:
	“ὤ μοι, ἐπεὶ δὴ γαῖαν ἀελπέα δῶκεν ἰδέσθαι
	Ζεύς, καὶ δὴ τόδε λαῖτμα διατμήξας ἐπέρησα,
	ἔκβασις οὔ πῃ φαίνεθ' ἁλὸς πολιοῖο θύραζε:
	ἔκτοσθεν μὲν γὰρ πάγοι ὀξέες, ἀμφὶ δὲ κῦμα
	βέβρυχεν ῥόθιον, λισσὴ δ' ἀναδέδρομε πέτρη,
	ἀγχιβαθὴς δὲ θάλασσα, καὶ οὔ πως ἔστι πόδεσσι
	στήμεναι ἀμφοτέροισι καὶ ἐκφυγέειν κακότητα:
	μή πώς μ' ἐκβαίνοντα βάλῃ λίθακι ποτὶ πέτρῃ
	κῦμα μέγ' ἁρπάξαν: μελέη δέ μοι ἔσσεται ὁρμή.
	εἰ δέ κ' ἔτι προτέρω παρανήξομαι, ἤν που ἐφεύρω
	ἠιόνας τε παραπλῆγας λιμένας τε θαλάσσης,
	δείδω μή μ' ἐξαῦτις ἀναρπάξασα θύελλα
	πόντον ἐπ' ἰχθυόεντα φέρῃ βαρέα στενάχοντα,
	ἠέ τί μοι καὶ κῆτος ἐπισσεύῃ μέγα δαίμων
	ἐξ ἁλός, οἷά τε πολλὰ τρέφει κλυτὸς ̓Αμφιτρίτη:
	οἶδα γάρ, ὥς μοι ὀδώδυσται κλυτὸς ἐννοσίγαιος.”
	ἧος ὁ ταῦθ' ὥρμαινε κατὰ φρένα καὶ κατὰ θυμόν,
	τόφρα δέ μιν μέγα κῦμα φέρε τρηχεῖαν ἐπ' ἀκτήν.
	ἔνθα κ' ἀπὸ ῥινοὺς δρύφθη, σὺν δ' ὀστέ' ἀράχθη,
	εἰ μὴ ἐπὶ φρεσὶ θῆκε θεά, γλαυκῶπις ̓Αθήνη:
	ἀμφοτέρῃσι δὲ χερσὶν ἐπεσσύμενος λάβε πέτρης,
	τῆς ἔχετο στενάχων, ἧος μέγα κῦμα παρῆλθε.
	καὶ τὸ μὲν ὣς ὑπάλυξε,  παλιρρόθιον δέ μιν αὖτις
	πλῆξεν ἐπεσσύμενον, τηλοῦ δέ μιν ἔμβαλε πόντῳ.
	ὡς δ' ὅτε πουλύποδος θαλάμης ἐξελκομένοιο
	πρὸς κοτυληδονόφιν πυκιναὶ λάιγγες ἔχονται,
	ὣς τοῦ πρὸς πέτρῃσι θρασειάων ἀπὸ χειρῶν
	ῥινοὶ ἀπέδρυφθεν: τὸν δὲ μέγα κῦμα κάλυψεν.
	ἔνθα κε δὴ δύστηνος ὑπὲρ μόρον ὤλετ' ̓Οδυσσεύς,
	εἰ μὴ ἐπιφροσύνην δῶκε γλαυκῶπις ̓Αθήνη.
	κύματος ἐξαναδύς, τά τ' ἐρεύγεται ἤπειρόνδε,
	νῆχε παρέξ, ἐς γαῖαν ὁρώμενος, εἴ που ἐφεύροι
	ἠιόνας τε παραπλῆγας λιμένας τε θαλάσσης.
	ἀλλ' ὅτε δὴ ποταμοῖο κατὰ στόμα καλλιρόοιο
	ἷξε νέων, τῇ δή οἱ ἐείσατο χῶρος ἄριστος,
	λεῖος πετράων, καὶ ἐπὶ σκέπας ἦν ἀνέμοιο,
	ἔγνω δὲ προρέοντα καὶ εὔξατο ὃν κατὰ θυμόν:
	“κλῦθι,  ἄναξ, ὅτις ἐσσί: πολύλλιστον δέ ς' ἱκάνω,
	φεύγων ἐκ πόντοιο Ποσειδάωνος ἐνιπάς.
	αἰδοῖος μέν τ' ἐστὶ καὶ ἀθανάτοισι θεοῖσιν
	ἀνδρῶν ὅς τις ἵκηται ἀλώμενος, ὡς καὶ ἐγὼ νῦν
	σόν τε ῥόον σά τε γούναθ' ἱκάνω πολλὰ μογήσας.
	ἀλλ' ἐλέαιρε,  ἄναξ: ἱκέτης δέ τοι εὔχομαι εἶναι.”
	ὣς φάθ', ὁ δ' αὐτίκα παῦσεν ἑὸν ῥόον, ἔσχε δὲ κῦμα,
	πρόσθε δέ οἱ ποίησε γαλήνην, τὸν δ' ἐσάωσεν
	ἐς ποταμοῦ προχοάς. ὁ δ' ἄρ' ἄμφω γούνατ' ἔκαμψε
	χεῖράς τε στιβαράς. ἁλὶ γὰρ δέδμητο φίλον κῆρ.
	ᾤδεε δὲ χρόα πάντα,  θάλασσα δὲ κήκιε πολλὴ
	ἂν στόμα τε ῥῖνάς θ': ὁ δ' ἄρ' ἄπνευστος καὶ ἄναυδος
	κεῖτ' ὀλιγηπελέων, κάματος δέ μιν αἰνὸς ἵκανεν.
	ἀλλ' ὅτε δή ῥ' ἄμπνυτο καὶ ἐς φρένα θυμὸς ἀγέρθη,
	καὶ τότε δὴ κρήδεμνον ἀπὸ ἕο λῦσε θεοῖο.
	καὶ τὸ μὲν ἐς ποταμὸν ἁλιμυρήεντα μεθῆκεν,
	ἂψ δ' ἔφερεν μέγα κῦμα κατὰ ῥόον, αἶψα δ' ἄρ' ̓Ινὼ
	δέξατο χερσὶ φίλῃσιν: ὁ δ' ἐκ ποταμοῖο λιασθεὶς
	σχοίνῳ ὑπεκλίνθη, κύσε δὲ ζείδωρον ἄρουραν.
	ὀχθήσας δ' ἄρα εἶπε πρὸς ὃν μεγαλήτορα θυμόν:
	“ὤ μοι ἐγώ,  τί πάθω; τί νύ μοι μήκιστα γένηται;
	εἰ μέν κ' ἐν ποταμῷ δυσκηδέα νύκτα φυλάσσω,
	μή μ' ἄμυδις στίβη τε κακὴ καὶ θῆλυς ἐέρση
	ἐξ ὀλιγηπελίης δαμάσῃ κεκαφηότα θυμόν:
	αὔρη δ' ἐκ ποταμοῦ ψυχρὴ πνέει ἠῶθι πρό.
	εἰ δέ κεν ἐς κλιτὺν ἀναβὰς καὶ δάσκιον ὕλην
	θάμνοις ἐν πυκινοῖσι καταδράθω, εἴ με μεθείη
	ῥῖγος καὶ κάματος, γλυκερὸς δέ μοι ὕπνος ἐπέλθῃ,
	δείδω, μὴ θήρεσσιν ἕλωρ καὶ κύρμα γένωμαι.”
	ὣς ἄρα οἱ φρονέοντι δοάσσατο κέρδιον εἶναι:
	βῆ ῥ' ἴμεν εἰς ὕλην: τὴν δὲ σχεδὸν ὕδατος εὗρεν
	ἐν περιφαινομένῳ: δοιοὺς δ' ἄρ' ὑπήλυθε θάμνους,
	ἐξ ὁμόθεν πεφυῶτας: ὁ μὲν φυλίης, ὁ δ' ἐλαίης.
	τοὺς μὲν ἄρ' οὔτ' ἀνέμων διάη μένος ὑγρὸν ἀέντων,
	οὔτε ποτ' ἠέλιος φαέθων ἀκτῖσιν ἔβαλλεν,
	οὔτ' ὄμβρος περάασκε διαμπερές: ὣς ἄρα πυκνοὶ
	ἀλλήλοισιν ἔφυν ἐπαμοιβαδίς: οὓς ὑπ' ̓Οδυσσεὺς
	δύσετ'. ἄφαρ δ' εὐνὴν ἐπαμήσατο χερσὶ φίλῃσιν
	εὐρεῖαν: φύλλων γὰρ ἔην χύσις ἤλιθα πολλή,
	ὅσσον τ' ἠὲ δύω ἠὲ τρεῖς ἄνδρας ἔρυσθαι
	ὥρῃ χειμερίῃ,  εἰ καὶ μάλα περ χαλεπαίνοι.
	τὴν μὲν ἰδὼν γήθησε πολύτλας δῖος ̓Οδυσσεύς,
	ἐν δ' ἄρα μέσσῃ λέκτο, χύσιν δ' ἐπεχεύατο φύλλων.
	ὡς δ' ὅτε τις δαλὸν σποδιῇ ἐνέκρυψε μελαίνῃ
	ἀγροῦ ἐπ' ἐσχατιῆς, ᾧ μὴ πάρα γείτονες ἄλλοι,
	σπέρμα πυρὸς σώζων,  ἵνα μή ποθεν ἄλλοθεν αὔοι,
	ὣς ̓Οδυσεὺς φύλλοισι καλύψατο: τῷ δ' ἄρ' ̓Αθήνη
	ὕπνον ἐπ' ὄμμασι χεῦ', ἵνα μιν παύσειε τάχιστα
	δυσπονέος καμάτοιο φίλα βλέφαρ' ἀμφικαλύψας.
