	οὐδ' ἔλαθ' ̓Ατρέος υἱὸν ἀρηί̈φιλον Μενέλαον
	Πάτροκλος Τρώεσσι δαμεὶς ἐν δηϊοτῆτι.
	βῆ δὲ διὰ προμάχων κεκορυθμένος αἴθοπι χαλκῷ,
	ἀμφὶ δ' ἄρ' αὐτῷ βαῖν' ὥς τις περὶ πόρτακι μήτηρ
	πρωτοτόκος κινυρὴ οὐ πρὶν εἰδυῖα τόκοιο:
	ὣς περὶ Πατρόκλῳ βαῖνε ξανθὸς Μενέλαος.
	πρόσθε δέ οἱ δόρυ τ' ἔσχε καὶ ἀσπίδα πάντος' ἐί̈σην,
	τὸν κτάμεναι μεμαὼς ὅς τις τοῦ γ' ἀντίος ἔλθοι.
	οὐδ' ἄρα Πάνθου υἱὸς ἐϋμμελίης ἀμέλησε
	Πατρόκλοιο πεσόντος ἀμύμονος: ἄγχι δ' ἄρ' αὐτοῦ
	ἔστη, καὶ προσέειπεν ἀρηί̈φιλον Μενέλαον:
	̓Ατρεί̈δη Μενέλαε διοτρεφὲς ὄρχαμε λαῶν
	χάζεο, λεῖπε δὲ νεκρόν, ἔα δ' ἔναρα βροτόεντα:
	οὐ γάρ τις πρότερος Τρώων κλειτῶν τ' ἐπικούρων
	Πάτροκλον βάλε δουρὶ κατὰ κρατερὴν ὑσμίνην:
	τώ με ἔα κλέος ἐσθλὸν ἐνὶ Τρώεσσιν ἀρέσθαι,
	μή σε βάλω, ἀπὸ δὲ μελιηδέα θυμὸν ἕλωμαι.
	τὸν δὲ μέγ' ὀχθήσας προσέφη ξανθὸς Μενέλαος:
	Ζεῦ πάτερ οὐ μὲν καλὸν ὑπέρβιον εὐχετάασθαι.
	οὔτ' οὖν παρδάλιος τόσσον μένος οὔτε λέοντος
	οὔτε συὸς κάπρου ὀλοόφρονος, οὗ τε μέγιστος
	θυμὸς ἐνὶ στήθεσσι περὶ σθένεϊ βλεμεαίνει,
	ὅσσον Πάνθου υἷες ἐϋμμελίαι φρονέουσιν.
	οὐδὲ μὲν οὐδὲ βίη ̔Υπερήνορος ἱπποδάμοιο
	ἧς ἥβης ἀπόνηθ', ὅτε μ' ὤνατο καί μ' ὑπέμεινε
	καί μ' ἔφατ' ἐν Δαναοῖσιν ἐλέγχιστον πολεμιστὴν
	ἔμμεναι: οὐδέ ἕ φημι πόδεσσί γε οἷσι κιόντα
	εὐφρῆναι ἄλοχόν τε φίλην κεδνούς τε τοκῆας.
	ὥς θην καὶ σὸν ἐγὼ λύσω μένος εἴ κέ μευ ἄντα
	στήῃς: ἀλλά ς' ἔγωγ' ἀναχωρήσαντα κελεύω
	ἐς πληθὺν ἰέναι, μηδ' ἀντίος ἵστας' ἐμεῖο
	πρίν τι κακὸν παθέειν: ῥεχθὲν δέ τε νήπιος ἔγνω.
	ὣς φάτο, τὸν δ' οὐ πεῖθεν: ἀμειβόμενος δὲ προσηύδα:
	νῦν μὲν δὴ Μενέλαε διοτρεφὲς ἦ μάλα τείσεις
	γνωτὸν ἐμὸν τὸν ἔπεφνες, ἐπευχόμενος δ' ἀγορεύεις,
	χήρωσας δὲ γυναῖκα μυχῷ θαλάμοιο νέοιο,
	ἀρητὸν δὲ τοκεῦσι γόον καὶ πένθος ἔθηκας.
	ἦ κέ σφιν δειλοῖσι γόου κατάπαυμα γενοίμην
	εἴ κεν ἐγὼ κεφαλήν τε τεὴν καὶ τεύχε' ἐνείκας
	Πάνθῳ ἐν χείρεσσι βάλω καὶ Φρόντιδι δίῃ.
	ἀλλ' οὐ μὰν ἔτι δηρὸν ἀπείρητος πόνος ἔσται
	οὐδ' ἔτ' ἀδήριτος ἤτ' ἀλκῆς ἤτε φόβοιο.
	ὣς εἰπὼν οὔτησε κατ' ἀσπίδα πάντος' ἐί̈σην:
	οὐδ' ἔρρηξεν χαλκός, ἀνεγνάμφθη δέ οἱ αἰχμὴ
	ἀσπίδ' ἐνὶ κρατερῇ: ὃ δὲ δεύτερος ὄρνυτο χαλκῷ
	̓Ατρεί̈δης Μενέλαος ἐπευξάμενος Διὶ πατρί:
	ἂψ δ' ἀναχαζομένοιο κατὰ στομάχοιο θέμεθλα
	νύξ', ἐπὶ δ' αὐτὸς ἔρεισε βαρείῃ χειρὶ πιθήσας:
	ἀντικρὺ δ' ἁπαλοῖο δι' αὐχένος ἤλυθ' ἀκωκή,
	δούπησεν δὲ πεσών, ἀράβησε δὲ τεύχε' ἐπ' αὐτῷ.
	αἵματί οἱ δεύοντο κόμαι Χαρίτεσσιν ὁμοῖαι
	πλοχμοί θ', οἳ χρυσῷ τε καὶ ἀργύρῳ ἐσφήκωντο.
	οἷον δὲ τρέφει ἔρνος ἀνὴρ ἐριθηλὲς ἐλαίης
	χώρῳ ἐν οἰοπόλῳ, ὅθ' ἅλις ἀναβέβροχεν ὕδωρ,
	καλὸν τηλεθάον: τὸ δέ τε πνοιαὶ δονέουσι
	παντοίων ἀνέμων, καί τε βρύει ἄνθεϊ λευκῷ:
	ἐλθὼν δ' ἐξαπίνης ἄνεμος σὺν λαίλαπι πολλῇ
	βόθρου τ' ἐξέστρεψε καὶ ἐξετάνυσς' ἐπὶ γαίῃ:
	τοῖον Πάνθου υἱὸν ἐϋμμελίην Εὔφορβον
	̓Ατρεί̈δης Μενέλαος ἐπεὶ κτάνε τεύχε' ἐσύλα.
	ὡς δ' ὅτε τίς τε λέων ὀρεσίτροφος ἀλκὶ πεποιθὼς
	βοσκομένης ἀγέλης βοῦν ἁρπάσῃ ἥ τις ἀρίστη:
	τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι
	πρῶτον, ἔπειτα δέ θ' αἷμα καὶ ἔγκατα πάντα λαφύσσει
	δῃῶν: ἀμφὶ δὲ τόν γε κύνες τ' ἄνδρές τε νομῆες
	πολλὰ μάλ' ἰύζουσιν ἀπόπροθεν οὐδ' ἐθέλουσιν
	ἀντίον ἐλθέμεναι: μάλα γὰρ χλωρὸν δέος αἱρεῖ:
	ὣς τῶν οὔ τινι θυμὸς ἐνὶ στήθεσσιν ἐτόλμα
	ἀντίον ἐλθέμεναι Μενελάου κυδαλίμοιο.
	ἔνθά κε ῥεῖα φέροι κλυτὰ τεύχεα Πανθοί̈δαο
	̓Ατρεί̈δης, εἰ μή οἱ ἀγάσσατο Φοῖβος ̓Απόλλων,
	ὅς ῥά οἱ ̔́Εκτορ' ἐπῶρσε θοῷ ἀτάλαντον ̓́Αρηϊ
	ἀνέρι εἰσάμενος Κικόνων ἡγήτορι Μέντῃ:
	καί μιν φωνήσας ἔπεα πτερόεντα προσηύδα:
	̔́Εκτορ νῦν σὺ μὲν ὧδε θέεις ἀκίχητα διώκων
	ἵππους Αἰακίδαο δαί̈φρονος: οἳ δ' ἀλεγεινοὶ
	ἀνδράσι γε θνητοῖσι δαμήμεναι ἠδ' ὀχέεσθαι
	ἄλλῳ γ' ἢ ̓Αχιλῆϊ, τὸν ἀθανάτη τέκε μήτηρ.
	τόφρα δέ τοι Μενέλαος ἀρήϊος ̓Ατρέος υἱὸς
	Πατρόκλῳ περιβὰς Τρώων τὸν ἄριστον ἔπεφνε
	Πανθοί̈δην Εὔφορβον, ἔπαυσε δὲ θούριδος ἀλκῆς.
	ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,
	̔́Εκτορα δ' αἰνὸν ἄχος πύκασε φρένας ἀμφὶ μελαίνας:
	πάπτηνεν δ' ἄρ' ἔπειτα κατὰ στίχας, αὐτίκα δ' ἔγνω
	τὸν μὲν ἀπαινύμενον κλυτὰ τεύχεα, τὸν δ' ἐπὶ γαίῃ
	κείμενον: ἔρρει δ' αἷμα κατ' οὐταμένην ὠτειλήν.
	βῆ δὲ διὰ προμάχων κεκορυθμένος αἴθοπι χαλκῷ
	ὀξέα κεκλήγων φλογὶ εἴκελος ̔Ηφαίστοιο
	ἀσβέστῳ: οὐδ' υἱὸν λάθεν ̓Ατρέος ὀξὺ βοήσας:
	ὀχθήσας δ' ἄρα εἶπε πρὸς ὃν μεγαλήτορα θυμόν:
	ὤ μοι ἐγὼν εἰ μέν κε λίπω κάτα τεύχεα καλὰ
	Πάτροκλόν θ', ὃς κεῖται ἐμῆς ἕνεκ' ἐνθάδε τιμῆς,
	μή τίς μοι Δαναῶν νεμεσήσεται ὅς κεν ἴδηται.
	εἰ δέ κεν ̔́Εκτορι μοῦνος ἐὼν καὶ Τρωσὶ μάχωμαι
	αἰδεσθείς, μή πώς με περιστήως' ἕνα πολλοί:
	Τρῶας δ' ἐνθάδε πάντας ἄγει κορυθαίολος ̔́Εκτωρ.
	ἀλλὰ τί ἤ μοι ταῦτα φίλος διελέξατο θυμός;
	ὁππότ' ἀνὴρ ἐθέλῃ πρὸς δαίμονα φωτὶ μάχεσθαι
	ὅν κε θεὸς τιμᾷ, τάχα οἱ μέγα πῆμα κυλίσθη.
	τώ μ' οὔ τις Δαναῶν νεμεσήσεται ὅς κεν ἴδηται
	̔́Εκτορι χωρήσαντ', ἐπεὶ ἐκ θεόφιν πολεμίζει.
	εἰ δέ που Αἴαντός γε βοὴν ἀγαθοῖο πυθοίμην,
	ἄμφω κ' αὖτις ἰόντες ἐπιμνησαίμεθα χάρμης
	καὶ πρὸς δαίμονά περ, εἴ πως ἐρυσαίμεθα νεκρὸν
	Πηλεί̈δῃ ̓Αχιλῆϊ: κακῶν δέ κε φέρτατον εἴη.
	εἷος ὁ ταῦθ' ὅρμαινε κατὰ φρένα καὶ κατὰ θυμὸν
	τόφρα δ' ἐπὶ Τρώων στίχες ἤλυθον: ἦρχε δ' ἄρ' ̔́Εκτωρ.
	αὐτὰρ ὅ γ' ἐξοπίσω ἀνεχάζετο, λεῖπε δὲ νεκρὸν
	ἐντροπαλιζόμενος ὥς τε λὶς ἠϋγένειος,
	ὅν ῥα κύνες τε καὶ ἄνδρες ἀπὸ σταθμοῖο δίωνται
	ἔγχεσι καὶ φωνῇ: τοῦ δ' ἐν φρεσὶν ἄλκιμον ἦτορ
	παχνοῦται, ἀέκων δέ τ' ἔβη ἀπὸ μεσσαύλοιο:
	ὣς ἀπὸ Πατρόκλοιο κίε ξανθὸς Μενέλαος.
	στῆ δὲ μεταστρεφθεὶς ἐπεὶ ἵκετο ἔθνος ἑταίρων
	παπταίνων Αἴαντα μέγαν Τελαμώνιον υἱόν.
	τὸν δὲ μάλ' αἶψ' ἐνόησε μάχης ἐπ' ἀριστερὰ πάσης
	θαρσύνονθ' ἑτάρους καὶ ἐποτρύνοντα μάχεσθαι:
	θεσπέσιον γάρ σφιν φόβον ἔμβαλε Φοῖβος ̓Απόλλων:
	βῆ δὲ θέειν, εἶθαρ δὲ παριστάμενος ἔπος ηὔδα.
	Αἶαν δεῦρο πέπον, περὶ Πατρόκλοιο θανόντος
	σπεύσομεν, αἴ κε νέκυν περ ̓Αχιλλῆϊ προφέρωμεν
	γυμνόν: ἀτὰρ τά γε τεύχε' ἔχει κορυθαίολος ̔́Εκτωρ.
	ὣς ἔφατ', Αἴαντι δὲ δαί̈φρονι θυμὸν ὄρινε:
	βῆ δὲ διὰ προμάχων, ἅμα δὲ ξανθὸς Μενέλαος.
	̔́Εκτωρ μὲν Πάτροκλον ἐπεὶ κλυτὰ τεύχε' ἀπηύρα,
	ἕλχ' ἵν' ἀπ' ὤμοιιν κεφαλὴν τάμοι ὀξέϊ χαλκῷ,
	τὸν δὲ νέκυν Τρῳῇσιν ἐρυσσάμενος κυσὶ δοίη.
	Αἴας δ' ἐγγύθεν ἦλθε φέρων σάκος ἠύ̈τε πύργον:
	̔́Εκτωρ δ' ἂψ ἐς ὅμιλον ἰὼν ἀνεχάζεθ' ἑταίρων,
	ἐς δίφρον δ' ἀνόρουσε: δίδου δ' ὅ γε τεύχεα καλὰ
	Τρωσὶ φέρειν προτὶ ἄστυ, μέγα κλέος ἔμμεναι αὐτῷ.
	Αἴας δ' ἀμφὶ Μενοιτιάδῃ σάκος εὐρὺ καλύψας
	ἑστήκει ὥς τίς τε λέων περὶ οἷσι τέκεσσιν,
	ᾧ ῥά τε νήπι' ἄγοντι συναντήσωνται ἐν ὕλῃ
	ἄνδρες ἐπακτῆρες: ὃ δέ τε σθένεϊ βλεμεαίνει,
	πᾶν δέ τ' ἐπισκύνιον κάτω ἕλκεται ὄσσε καλύπτων:
	ὣς Αἴας περὶ Πατρόκλῳ ἥρωϊ βεβήκει.
	̓Ατρεί̈δης δ' ἑτέρωθεν ἀρηί̈φιλος Μενέλαος
	ἑστήκει, μέγα πένθος ἐνὶ στήθεσσιν ἀέξων.
	Γλαῦκος δ' ̔Ιππολόχοιο πάϊς Λυκίων ἀγὸς ἀνδρῶν
	̔́Εκτορ' ὑπόδρα ἰδὼν χαλεπῷ ἠνίπαπε μύθῳ:
	̔́Εκτορ εἶδος ἄριστε μάχης ἄρα πολλὸν ἐδεύεο.
	ἦ ς' αὔτως κλέος ἐσθλὸν ἔχει φύξηλιν ἐόντα.
	φράζεο νῦν ὅππως κε πόλιν καὶ ἄστυ σαώσῃς
	οἶος σὺν λαοῖς τοὶ ̓Ιλίῳ ἐγγεγάασιν:
	οὐ γάρ τις Λυκίων γε μαχησόμενος Δαναοῖσιν
	εἶσι περὶ πτόλιος, ἐπεὶ οὐκ ἄρα τις χάρις ἦεν
	μάρνασθαι δηί̈οισιν ἐπ' ἀνδράσι νωλεμὲς αἰεί.
	πῶς κε σὺ χείρονα φῶτα σαώσειας μεθ' ὅμιλον
	σχέτλι', ἐπεὶ Σαρπηδόν' ἅμα ξεῖνον καὶ ἑταῖρον
	κάλλιπες ̓Αργείοισιν ἕλωρ καὶ κύρμα γενέσθαι,
	ὅς τοι πόλλ' ὄφελος γένετο πτόλεί̈ τε καὶ αὐτῷ
	ζωὸς ἐών: νῦν δ' οὔ οἱ ἀλαλκέμεναι κύνας ἔτλης.
	τὼ νῦν εἴ τις ἐμοὶ Λυκίων ἐπιπείσεται ἀνδρῶν
	οἴκαδ' ἴμεν, Τροίῃ δὲ πεφήσεται αἰπὺς ὄλεθρος.
	εἰ γὰρ νῦν Τρώεσσι μένος πολυθαρσὲς ἐνείη
	ἄτρομον, οἷόν τ' ἄνδρας ἐσέρχεται οἳ περὶ πάτρης
	ἀνδράσι δυσμενέεσσι πόνον καὶ δῆριν ἔθεντο,
	αἶψά κε Πάτροκλον ἐρυσαίμεθα ̓́Ιλιον εἴσω.
	εἰ δ' οὗτος προτὶ ἄστυ μέγα Πριάμοιο ἄνακτος
	ἔλθοι τεθνηὼς καί μιν ἐρυσαίμεθα χάρμης,
	αἶψά κεν ̓Αργεῖοι Σαρπηδόνος ἔντεα καλὰ
	λύσειαν, καί κ' αὐτὸν ἀγοίμεθα ̓́Ιλιον εἴσω:
	τοίου γὰρ θεράπων πέφατ' ἀνέρος, ὃς μέγ' ἄριστος
	̓Αργείων παρὰ νηυσὶ καὶ ἀγχέμαχοι θεράποντες.
	ἀλλὰ σύ γ' Αἴαντος μεγαλήτορος οὐκ ἐτάλασσας
	στήμεναι ἄντα κατ' ὄσσε ἰδὼν δηί̈ων ἐν ἀϋτῇ,
	οὐδ' ἰθὺς μαχέσασθαι, ἐπεὶ σέο φέρτερός ἐστι.
	τὸν δ' ἄρ' ὑπόδρα ἰδὼν προσέφη κορυθαίολος ̔́Εκτωρ:
	Γλαῦκε τί ἢ δὲ σὺ τοῖος ἐὼν ὑπέροπλον ἔειπες;
	ὢ πόποι ἦ τ' ἐφάμην σὲ περὶ φρένας ἔμμεναι ἄλλων
	τῶν ὅσσοι Λυκίην ἐριβώλακα ναιετάουσι:
	νῦν δέ σευ ὠνοσάμην πάγχυ φρένας οἷον ἔειπες,
	ὅς τέ με φῂς Αἴαντα πελώριον οὐχ ὑπομεῖναι.
	οὔ τοι ἐγὼν ἔρριγα μάχην οὐδὲ κτύπον ἵππων:
	ἀλλ' αἰεί τε Διὸς κρείσσων νόος αἰγιόχοιο,
	ὅς τε καὶ ἄλκιμον ἄνδρα φοβεῖ καὶ ἀφείλετο νίκην
	ῥηϊδίως, ὁτὲ δ' αὐτὸς ἐποτρύνει μαχέσασθαι.
	ἀλλ' ἄγε δεῦρο πέπον, παρ' ἔμ' ἵστασο καὶ ἴδε ἔργον,
	ἠὲ πανημέριος κακὸς ἔσσομαι, ὡς ἀγορεύεις,
	ἦ τινα καὶ Δαναῶν ἀλκῆς μάλα περ μεμαῶτα
	σχήσω ἀμυνέμεναι περὶ Πατρόκλοιο θανόντος.
	ὣς εἰπὼν Τρώεσσιν ἐκέκλετο μακρὸν ἀύ̈σας:
	Τρῶες καὶ Λύκιοι καὶ Δάρδανοι ἀγχιμαχηταί,
	ἀνέρες ἔστε φίλοι, μνήσασθε δὲ θούριδος ἀλκῆς,
	ὄφρ' ἂν ἐγὼν ̓Αχιλῆος ἀμύμονος ἔντεα δύω
	καλά, τὰ Πατρόκλοιο βίην ἐνάριξα κατακτάς.
	ὣς ἄρα φωνήσας ἀπέβη κορυθαίολος ̔́Εκτωρ
	δηί̈ου ἐκ πολέμοιο: θέων δ' ἐκίχανεν ἑταίρους
	ὦκα μάλ' οὔ πω τῆλε ποσὶ κραιπνοῖσι μετασπών,
	οἳ προτὶ ἄστυ φέρον κλυτὰ τεύχεα Πηλεί̈ωνος.
	στὰς δ' ἀπάνευθε μάχης πολυδακρύου ἔντε' ἄμειβεν:
	ἤτοι ὃ μὲν τὰ ἃ δῶκε φέρειν προτὶ ̓́Ιλιον ἱρὴν
	Τρωσὶ φιλοπτολέμοισιν, ὃ δ' ἄμβροτα τεύχεα δῦνε
	Πηλεί̈δεω ̓Αχιλῆος ἅ οἱ θεοὶ Οὐρανίωνες
	πατρὶ φίλῳ ἔπορον: ὃ δ' ἄρα ᾧ παιδὶ ὄπασσε
	γηράς: ἀλλ' οὐχ υἱὸς ἐν ἔντεσι πατρὸς ἐγήρα.
	τὸν δ' ὡς οὖν ἀπάνευθεν ἴδεν νεφεληγερέτα Ζεὺς
	τεύχεσι Πηλεί̈δαο κορυσσόμενον θείοιο,
	κινήσας ῥα κάρη προτὶ ὃν μυθήσατο θυμόν:
	ἆ δείλ' οὐδέ τί τοι θάνατος καταθύμιός ἐστιν
	ὃς δή τοι σχεδὸν εἶσι: σὺ δ' ἄμβροτα τεύχεα δύνεις
	ἀνδρὸς ἀριστῆος, τόν τε τρομέουσι καὶ ἄλλοι:
	τοῦ δὴ ἑταῖρον ἔπεφνες ἐνηέα τε κρατερόν τε,
	τεύχεα δ' οὐ κατὰ κόσμον ἀπὸ κρατός τε καὶ ὤμων
	εἵλευ: ἀτάρ τοι νῦν γε μέγα κράτος ἐγγυαλίξω,
	τῶν ποινὴν ὅ τοι οὔ τι μάχης ἐκνοστήσαντι
	δέξεται ̓Ανδρομάχη κλυτὰ τεύχεα Πηλεί̈ωνος.
	ἦ καὶ κυανέῃσιν ἐπ' ὀφρύσι νεῦσε Κρονίων.
	̔́Εκτορι δ' ἥρμοσε τεύχε' ἐπὶ χροί̈, δῦ δέ μιν ̓́Αρης
	δεινὸς ἐνυάλιος, πλῆσθεν δ' ἄρα οἱ μέλε' ἐντὸς
	ἀλκῆς καὶ σθένεος: μετὰ δὲ κλειτοὺς ἐπικούρους
	βῆ ῥα μέγα ἰάχων: ἰνδάλλετο δέ σφισι πᾶσι
	τεύχεσι λαμπόμενος μεγαθύμου Πηλεί̈ωνος.
	ὄτρυνεν δὲ ἕκαστον ἐποιχόμενος ἐπέεσσι
	Μέσθλην τε Γλαῦκόν τε Μέδοντά τε Θερσίλοχόν τε
	̓Αστεροπαῖόν τε Δεισήνορά θ' ̔Ιππόθοόν τε
	Φόρκυν τε Χρομίον τε καὶ ̓́Εννομον οἰωνιστήν:
	τοὺς ὅ γ' ἐποτρύνων ἔπεα πτερόεντα προσηύδα:
	κέκλυτε μυρία φῦλα περικτιόνων ἐπικούρων:
	οὐ γὰρ ἐγὼ πληθὺν διζήμενος οὐδὲ χατίζων
	ἐνθάδ' ἀφ' ὑμετέρων πολίων ἤγειρα ἕκαστον,
	ἀλλ' ἵνα μοι Τρώων ἀλόχους καὶ νήπια τέκνα
	προφρονέως ῥύοισθε φιλοπτολέμων ὑπ' ̓Αχαιῶν.
	τὰ φρονέων δώροισι κατατρύχω καὶ ἐδωδῇ
	λαούς, ὑμέτερον δὲ ἑκάστου θυμὸν ἀέξω.
	τώ τις νῦν ἰθὺς τετραμμένος ἢ ἀπολέσθω
	ἠὲ σαωθήτω: ἣ γὰρ πολέμου ὀαριστύς.
	ὃς δέ κε Πάτροκλον καὶ τεθνηῶτά περ ἔμπης
	Τρῶας ἐς ἱπποδάμους ἐρύσῃ, εἴξῃ δέ οἱ Αἴας,
	ἥμισυ τῷ ἐνάρων ἀποδάσσομαι, ἥμισυ δ' αὐτὸς
	ἕξω ἐγώ: τὸ δέ οἱ κλέος ἔσσεται ὅσσον ἐμοί περ.
	ὣς ἔφαθ', οἳ δ' ἰθὺς Δαναῶν βρίσαντες ἔβησαν
	δούρατ' ἀνασχόμενοι: μάλα δέ σφισιν ἔλπετο θυμὸς
	νεκρὸν ὑπ' Αἴαντος ἐρύειν Τελαμωνιάδαο
	νήπιοι: ἦ τε πολέσσιν ἐπ' αὐτῷ θυμὸν ἀπηύρα.
	καὶ τότ' ἄρ' Αἴας εἶπε βοὴν ἀγαθὸν Μενέλαον:
	ὦ πέπον ὦ Μενέλαε διοτρεφὲς οὐκέτι νῶϊ
	ἔλπομαι αὐτώ περ νοστησέμεν ἐκ πολέμοιο.
	οὔ τι τόσον νέκυος περιδείδια Πατρόκλοιο,
	ὅς κε τάχα Τρώων κορέει κύνας ἠδ' οἰωνούς,
	ὅσσον ἐμῇ κεφαλῇ περιδείδια μή τι πάθῃσι,
	καὶ σῇ, ἐπεὶ πολέμοιο νέφος περὶ πάντα καλύπτει
	̔́Εκτωρ, ἡμῖν δ' αὖτ' ἀναφαίνεται αἰπὺς ὄλεθρος.
	ἀλλ' ἄγ' ἀριστῆας Δαναῶν κάλει, ἤν τις ἀκούσῃ.
	ὣς ἔφατ', οὐδ' ἀπίθησε βοὴν ἀγαθὸς Μενέλαος,
	ἤϋσεν δὲ διαπρύσιον Δαναοῖσι γεγωνώς:
	ὦ φίλοι ̓Αργείων ἡγήτορες ἠδὲ μέδοντες
	οἵ τε παρ' ̓Ατρεί̈δῃς ̓Αγαμέμνονι καὶ Μενελάῳ
	δήμια πίνουσιν καὶ σημαίνουσιν ἕκαστος
	λαοῖς: ἐκ δὲ Διὸς τιμὴ καὶ κῦδος ὀπηδεῖ.
	ἀργαλέον δέ μοί ἐστι διασκοπιᾶσθαι ἕκαστον
	ἡγεμόνων: τόσση γὰρ ἔρις πολέμοιο δέδηεν:
	ἀλλά τις αὐτὸς ἴτω, νεμεσιζέσθω δ' ἐνὶ θυμῷ
	Πάτροκλον Τρῳῇσι κυσὶν μέλπηθρα γενέσθαι.
	ὣς ἔφατ', ὀξὺ δ' ἄκουσεν ̓Οϊλῆος ταχὺς Αἴας:
	πρῶτος δ' ἀντίος ἦλθε θέων ἀνὰ δηϊοτῆτα,
	τὸν δὲ μετ' ̓Ιδομενεὺς καὶ ὀπάων ̓Ιδομενῆος
	Μηριόνης ἀτάλαντος ̓Ενυαλίῳ ἀνδρειφόντῃ.
	τῶν δ' ἄλλων τίς κεν ᾗσι φρεσὶν οὐνόματ' εἴποι,
	ὅσσοι δὴ μετόπισθε μάχην ἤγειραν ̓Αχαιῶν;
	Τρῶες δὲ προὔτυψαν ἀολλέες: ἦρχε δ' ἄρ' ̔́Εκτωρ.
	ὡς δ' ὅτ' ἐπὶ προχοῇσι διιπετέος ποταμοῖο
	βέβρυχεν μέγα κῦμα ποτὶ ῥόον, ἀμφὶ δέ τ' ἄκραι
	ἠϊόνες βοόωσιν ἐρευγομένης ἁλὸς ἔξω,
	τόσσῃ ἄρα Τρῶες ἰαχῇ ἴσαν. αὐτὰρ ̓Αχαιοὶ
	ἕστασαν ἀμφὶ Μενοιτιάδῃ ἕνα θυμὸν ἔχοντες
	φραχθέντες σάκεσιν χαλκήρεσιν: ἀμφὶ δ' ἄρά σφι
	λαμπρῇσιν κορύθεσσι Κρονίων ἠέρα πολλὴν
	χεῦ', ἐπεὶ οὐδὲ Μενοιτιάδην ἔχθαιρε πάρος γε,
	ὄφρα ζωὸς ἐὼν θεράπων ἦν Αἰακίδαο:
	μίσησεν δ' ἄρα μιν δηί̈ων κυσὶ κύρμα γενέσθαι
	Τρῳῇσιν: τὼ καί οἱ ἀμυνέμεν ὦρσεν ἑταίρους.
	ὦσαν δὲ πρότεροι Τρῶες ἑλίκωπας ̓Αχαιούς:
	νεκρὸν δὲ προλιπόντες ὑπέτρεσαν, οὐδέ τιν' αὐτῶν
	Τρῶες ὑπέρθυμοι ἕλον ἔγχεσιν ἱέμενοί περ,
	ἀλλὰ νέκυν ἐρύοντο: μίνυνθα δὲ καὶ τοῦ ̓Αχαιοὶ
	μέλλον ἀπέσσεσθαι: μάλα γάρ σφεας ὦκ' ἐλέλιξεν
	Αἴας, ὃς περὶ μὲν εἶδος, περὶ δ' ἔργα τέτυκτο
	τῶν ἄλλων Δαναῶν μετ' ἀμύμονα Πηλεί̈ωνα.
	ἴθυσεν δὲ διὰ προμάχων συὶ̈ εἴκελος ἀλκὴν
	καπρίῳ, ὅς τ' ἐν ὄρεσσι κύνας θαλερούς τ' αἰζηοὺς
	ῥηϊδίως ἐκέδασσεν, ἑλιξάμενος διὰ βήσσας:
	ὣς υἱὸς Τελαμῶνος ἀγαυοῦ φαίδιμος Αἴας
	ῥεῖα μετεισάμενος Τρώων ἐκέδασσε φάλαγγας
	οἳ περὶ Πατρόκλῳ βέβασαν, φρόνεον δὲ μάλιστα
	ἄστυ πότι σφέτερον ἐρύειν καὶ κῦδος ἀρέσθαι.
	ἤτοι τὸν Λήθοιο Πελασγοῦ φαίδιμος υἱὸς
	̔Ιππόθοος ποδὸς ἕλκε κατὰ κρατερὴν ὑσμίνην
	δησάμενος τελαμῶνι παρὰ σφυρὸν ἀμφὶ τένοντας
	̔́Εκτορι καὶ Τρώεσσι χαριζόμενος: τάχα δ' αὐτῷ
	ἦλθε κακόν, τό οἱ οὔ τις ἐρύκακεν ἱεμένων περ.
	τὸν δ' υἱὸς Τελαμῶνος ἐπαί̈ξας δι' ὁμίλου
	πλῆξ' αὐτοσχεδίην κυνέης διὰ χαλκοπαρῄου:
	ἤρικε δ' ἱπποδάσεια κόρυς περὶ δουρὸς ἀκωκῇ
	πληγεῖς' ἔγχεί̈ τε μεγάλῳ καὶ χειρὶ παχείῃ,
	ἐγκέφαλος δὲ παρ' αὐλὸν ἀνέδραμεν ἐξ ὠτειλῆς
	αἱματόεις: τοῦ δ' αὖθι λύθη μένος, ἐκ δ' ἄρα χειρῶν
	Πατρόκλοιο πόδα μεγαλήτορος ἧκε χαμᾶζε
	κεῖσθαι: ὃ δ' ἄγχ' αὐτοῖο πέσε πρηνὴς ἐπὶ νεκρῷ
	τῆλ' ἀπὸ Λαρίσης ἐριβώλακος, οὐδὲ τοκεῦσι
	θρέπτρα φίλοις ἀπέδωκε, μινυνθάδιος δέ οἱ αἰὼν
	ἔπλεθ' ὑπ' Αἴαντος μεγαθύμου δουρὶ δαμέντι.
	̔́Εκτωρ δ' αὖτ' Αἴαντος ἀκόντισε δουρὶ φαεινῷ:
	ἀλλ' ὃ μὲν ἄντα ἰδὼν ἠλεύατο χάλκεον ἔγχος
	τυτθόν: ὃ δὲ Σχεδίον μεγαθύμου ̓Ιφίτου υἱὸν
	Φωκήων ὄχ' ἄριστον, ὃς ἐν κλειτῷ Πανοπῆϊ
	οἰκία ναιετάασκε πολέσς' ἄνδρεσσιν ἀνάσσων,
	τὸν βάλ' ὑπὸ κληῖ̈δα μέσην: διὰ δ' ἀμπερὲς ἄκρη
	αἰχμὴ χαλκείη παρὰ νείατον ὦμον ἀνέσχε:
	δούπησεν δὲ πεσών, ἀράβησε δὲ τεύχε' ἐπ' αὐτῷ.
	Αἴας δ' αὖ Φόρκυνα δαί̈φρονα Φαίνοπος υἱὸν
	̔Ιπποθόῳ περιβάντα μέσην κατὰ γαστέρα τύψε:
	ῥῆξε δὲ θώρηκος γύαλον, διὰ δ' ἔντερα χαλκὸς
	ἤφυς': ὃ δ' ἐν κονίῃσι πεσὼν ἕλε γαῖαν ἀγοστῷ.
	χώρησαν δ' ὑπό τε πρόμαχοι καὶ φαίδιμος ̔́Εκτωρ:
	̓Αργεῖοι δὲ μέγα ἴαχον, ἐρύσαντο δὲ νεκροὺς
	Φόρκυν θ' ̔Ιππόθοόν τε, λύοντο δὲ τεύχε' ἀπ' ὤμων.
	ἔνθά κεν αὖτε Τρῶες ἀρηϊφίλων ὑπ' ̓Αχαιῶν
	̓́Ιλιον εἰσανέβησαν ἀναλκείῃσι δαμέντες,
	̓Αργεῖοι δέ κε κῦδος ἕλον καὶ ὑπὲρ Διὸς αἶσαν
	κάρτεϊ καὶ σθένεϊ σφετέρῳ: ἀλλ' αὐτὸς ̓Απόλλων
	Αἰνείαν ὄτρυνε δέμας Περίφαντι ἐοικὼς
	κήρυκι ̓Ηπυτίδῃ, ὅς οἱ παρὰ πατρὶ γέροντι
	κηρύσσων γήρασκε φίλα φρεσὶ μήδεα εἰδώς:
	τῷ μιν ἐεισάμενος προσέφη Διὸς υἱὸς ̓Απόλλων:
	Αἰνεία πῶς ἂν καὶ ὑπὲρ θεὸν εἰρύσσαισθε
	̓́Ιλιον αἰπεινήν; ὡς δὴ ἴδον ἀνέρας ἄλλους
	κάρτεί̈ τε σθένεί̈ τε πεποιθότας ἠνορέῃ τε
	πλήθεί̈ τε σφετέρῳ καὶ ὑπερδέα δῆμον ἔχοντας:
	ἡμῖν δὲ Ζεὺς μὲν πολὺ βούλεται ἢ Δαναοῖσι
	νίκην: ἀλλ' αὐτοὶ τρεῖτ' ἄσπετον οὐδὲ μάχεσθε.
	ὣς ἔφατ', Αἰνείας δ' ἑκατηβόλον ̓Απόλλωνα
	ἔγνω ἐς ἄντα ἰδών, μέγα δ' ̔́Εκτορα εἶπε βοήσας:
	̔́Εκτόρ τ' ἠδ' ἄλλοι Τρώων ἀγοὶ ἠδ' ἐπικούρων
	αἰδὼς μὲν νῦν ἥδε γ' ἀρηϊφίλων ὑπ' ̓Αχαιῶν
	̓́Ιλιον εἰσαναβῆναι ἀναλκείῃσι δαμέντας.
	ἀλλ' ἔτι γάρ τίς φησι θεῶν ἐμοὶ ἄγχι παραστὰς
	Ζῆν' ὕπατον μήστωρα μάχης ἐπιτάρροθον εἶναι:
	τώ ῥ' ἰθὺς Δαναῶν ἴομεν, μηδ' οἵ γε ἕκηλοι
	Πάτροκλον νηυσὶν πελασαίατο τεθνηῶτα.
	ὣς φάτο, καί ῥα πολὺ προμάχων ἐξάλμενος ἔστη:
	οἳ δ' ἐλελίχθησαν καὶ ἐναντίοι ἔσταν ̓Αχαιῶν.
	ἔνθ' αὖτ' Αἰνείας Λειώκριτον οὔτασε δουρὶ
	υἱὸν ̓Αρίσβαντος Λυκομήδεος ἐσθλὸν ἑταῖρον.
	τὸν δὲ πεσόντ' ἐλέησεν ἀρηί̈φιλος Λυκομήδης,
	στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,
	καὶ βάλεν ̔Ιππασίδην ̓Απισάονα ποιμένα λαῶν
	ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν,
	ὅς ῥ' ἐκ Παιονίης ἐριβώλακος εἰληλούθει,
	καὶ δὲ μετ' ̓Αστεροπαῖον ἀριστεύεσκε μάχεσθαι.
	τὸν δὲ πεσόντ' ἐλέησεν ἀρήϊος ̓Αστεροπαῖος,
	ἴθυσεν δὲ καὶ ὃ πρόφρων Δαναοῖσι μάχεσθαι:
	ἀλλ' οὔ πως ἔτι εἶχε: σάκεσσι γὰρ ἔρχατο πάντῃ
	ἑσταότες περὶ Πατρόκλῳ, πρὸ δὲ δούρατ' ἔχοντο.
	Αἴας γὰρ μάλα πάντας ἐπῴχετο πολλὰ κελεύων:
	οὔτέ τιν' ἐξοπίσω νεκροῦ χάζεσθαι ἀνώγει
	οὔτέ τινα προμάχεσθαι ̓Αχαιῶν ἔξοχον ἄλλων,
	ἀλλὰ μάλ' ἀμφ' αὐτῷ βεβάμεν, σχεδόθεν δὲ μάχεσθαι.
	ὣς Αἴας ἐπέτελλε πελώριος, αἵματι δὲ χθὼν
	δεύετο πορφυρέῳ, τοὶ δ' ἀγχιστῖνοι ἔπιπτον
	νεκροὶ ὁμοῦ Τρώων καὶ ὑπερμενέων ἐπικούρων
	καὶ Δαναῶν: οὐδ' οἳ γὰρ ἀναιμωτί γε μάχοντο,
	παυρότεροι δὲ πολὺ φθίνυθον: μέμνηντο γὰρ αἰεὶ
	ἀλλήλοις ἀν' ὅμιλον ἀλεξέμεναι φόνον αἰπύν.
	ὣς οἳ μὲν μάρναντο δέμας πυρός, οὐδέ κε φαίης
	οὔτέ ποτ' ἠέλιον σῶν ἔμμεναι οὔτε σελήνην:
	ἠέρι γὰρ κατέχοντο μάχης ἐπί θ' ὅσσον ἄριστοι
	ἕστασαν ἀμφὶ Μενοιτιάδῃ κατατεθνηῶτι.
	οἳ δ' ἄλλοι Τρῶες καὶ ἐϋκνήμιδες ̓Αχαιοὶ
	εὔκηλοι πολέμιζον ὑπ' αἰθέρι, πέπτατο δ' αὐγὴ
	ἠελίου ὀξεῖα, νέφος δ' οὐ φαίνετο πάσης
	γαίης οὐδ' ὀρέων: μεταπαυόμενοι δὲ μάχοντο
	ἀλλήλων ἀλεείνοντες βέλεα στονόεντα
	πολλὸν ἀφεσταότες. τοὶ δ' ἐν μέσῳ ἄλγε' ἔπασχον
	ἠέρι καὶ πολέμῳ, τείροντο δὲ νηλέϊ χαλκῷ
	ὅσσοι ἄριστοι ἔσαν: δύο δ' οὔ πω φῶτε πεπύσθην
	ἀνέρε κυδαλίμω Θρασυμήδης ̓Αντίλοχός τε
	Πατρόκλοιο θανόντος ἀμύμονος, ἀλλ' ἔτ' ἔφαντο
	ζωὸν ἐνὶ πρώτῳ ὁμάδῳ Τρώεσσι μάχεσθαι.
	τὼ δ' ἐπιοσσομένω θάνατον καὶ φύζαν ἑταίρων
	νόσφιν ἐμαρνάσθην, ἐπεὶ ὣς ἐπετέλλετο Νέστωρ
	ὀτρύνων πόλεμον δὲ μελαινάων ἀπὸ νηῶν.
	τοῖς δὲ πανημερίοις ἔριδος μέγα νεῖκος ὀρώρει
	ἀργαλέης: καμάτῳ δὲ καὶ ἱδρῷ νωλεμὲς αἰεὶ
	γούνατά τε κνῆμαί τε πόδες θ' ὑπένερθεν ἑκάστου
	χεῖρές τ' ὀφθαλμοί τε παλάσσετο μαρναμένοιιν
	ἀμφ' ἀγαθὸν θεράποντα ποδώκεος Αἰακίδαο.
	ὡς δ' ὅτ' ἀνὴρ ταύροιο βοὸς μεγάλοιο βοείην
	λαοῖσιν δώῃ τανύειν μεθύουσαν ἀλοιφῇ:
	δεξάμενοι δ' ἄρα τοί γε διαστάντες τανύουσι
	κυκλός', ἄφαρ δέ τε ἰκμὰς ἔβη, δύνει δέ τ' ἀλοιφὴ
	πολλῶν ἑλκόντων, τάνυται δέ τε πᾶσα διὰ πρό:
	ὣς οἵ γ' ἔνθα καὶ ἔνθα νέκυν ὀλίγῃ ἐνὶ χώρῃ
	εἵλκεον ἀμφότεροι: μάλα δέ σφισιν ἔλπετο θυμὸς
	Τρωσὶν μὲν ἐρύειν προτὶ ̓́Ιλιον, αὐτὰρ ̓Αχαιοῖς
	νῆας ἔπι γλαφυράς: περὶ δ' αὐτοῦ μῶλος ὀρώρει
	ἄγριος: οὐδέ κ' ̓́Αρης λαοσσόος οὐδέ κ' ̓Αθήνη
	τόν γε ἰδοῦς' ὀνόσαιτ', οὐδ' εἰ μάλα μιν χόλος ἵκοι:
	τοῖον Ζεὺς ἐπὶ Πατρόκλῳ ἀνδρῶν τε καὶ ἵππων
	ἤματι τῷ ἐτάνυσσε κακὸν πόνον: οὐδ' ἄρα πώ τι
	ᾔδεε Πάτροκλον τεθνηότα δῖος ̓Αχιλλεύς:
	πολλὸν γὰρ ῥ' ἀπάνευθε νεῶν μάρναντο θοάων
	τείχει ὕπο Τρώων: τό μιν οὔ ποτε ἔλπετο θυμῷ
	τεθνάμεν, ἀλλὰ ζωὸν ἐνιχριμφθέντα πύλῃσιν
	ἂψ ἀπονοστήσειν, ἐπεὶ οὐδὲ τὸ ἔλπετο πάμπαν
	ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:
	πολλάκι γὰρ τό γε μητρὸς ἐπεύθετο νόσφιν ἀκούων,
	ἥ οἱ ἀπαγγέλλεσκε Διὸς μεγάλοιο νόημα.
	δὴ τότε γ' οὔ οἱ ἔειπε κακὸν τόσον ὅσσον ἐτύχθη
	μήτηρ, ὅττί ῥά οἱ πολὺ φίλτατος ὤλεθ' ἑταῖρος.
	οἳ δ' αἰεὶ περὶ νεκρὸν ἀκαχμένα δούρατ' ἔχοντες
	νωλεμὲς ἐγχρίμπτοντο καὶ ἀλλήλους ἐνάριζον:
	ὧδε δέ τις εἴπεσκεν ̓Αχαιῶν χαλκοχιτώνων:
	ὦ φίλοι οὐ μὰν ἧμιν ἐϋκλεὲς ἀπονέεσθαι
	νῆας ἔπι γλαφυράς, ἀλλ' αὐτοῦ γαῖα μέλαινα
	πᾶσι χάνοι: τό κεν ἧμιν ἄφαρ πολὺ κέρδιον εἴη
	εἰ τοῦτον Τρώεσσι μεθήσομεν ἱπποδάμοισιν
	ἄστυ πότι σφέτερον ἐρύσαι καὶ κῦδος ἀρέσθαι.
	ὣς δέ τις αὖ Τρώων μεγαθύμων αὐδήσασκεν:
	ὦ φίλοι, εἰ καὶ μοῖρα παρ' ἀνέρι τῷδε δαμῆναι
	πάντας ὁμῶς, μή πώ τις ἐρωείτω πολέμοιο.
	ὣς ἄρα τις εἴπεσκε, μένος δ' ὄρσασκεν ἑκάστου.
	ὣς οἳ μὲν μάρναντο, σιδήρειος δ' ὀρυμαγδὸς
	χάλκεον οὐρανὸν ἷκε δι' αἰθέρος ἀτρυγέτοιο:
	ἵπποι δ' Αἰακίδαο μάχης ἀπάνευθεν ἐόντες
	κλαῖον, ἐπεὶ δὴ πρῶτα πυθέσθην ἡνιόχοιο
	ἐν κονίῃσι πεσόντος ὑφ' ̔́Εκτορος ἀνδροφόνοιο.
	ἦ μὰν Αὐτομέδων Διώρεος ἄλκιμος υἱὸς
	πολλὰ μὲν ἂρ μάστιγι θοῇ ἐπεμαίετο θείνων,
	πολλὰ δὲ μειλιχίοισι προσηύδα, πολλὰ δ' ἀρειῇ:
	τὼ δ' οὔτ' ἂψ ἐπὶ νῆας ἐπὶ πλατὺν ̔Ελλήσποντον
	ἠθελέτην ἰέναι οὔτ' ἐς πόλεμον μετ' ̓Αχαιούς,
	ἀλλ' ὥς τε στήλη μένει ἔμπεδον, ἥ τ' ἐπὶ τύμβῳ
	ἀνέρος ἑστήκῃ τεθνηότος ἠὲ γυναικός,
	ὣς μένον ἀσφαλέως περικαλλέα δίφρον ἔχοντες
	οὔδει ἐνισκίμψαντε καρήατα: δάκρυα δέ σφι
	θερμὰ κατὰ βλεφάρων χαμάδις ῥέε μυρομένοισιν
	ἡνιόχοιο πόθῳ: θαλερὴ δ' ἐμιαίνετο χαίτη
	ζεύγλης ἐξεριποῦσα παρὰ ζυγὸν ἀμφοτέρωθεν.
	μυρομένω δ' ἄρα τώ γε ἰδὼν ἐλέησε Κρονίων,
	κινήσας δὲ κάρη προτὶ ὃν μυθήσατο θυμόν:
	ἆ δειλώ, τί σφῶϊ δόμεν Πηλῆϊ ἄνακτι
	θνητῷ, ὑμεῖς δ' ἐστὸν ἀγήρω τ' ἀθανάτω τε;
	ἦ ἵνα δυστήνοισι μετ' ἀνδράσιν ἄλγε' ἔχητον;
	οὐ μὲν γάρ τί πού ἐστιν ὀϊζυρώτερον ἀνδρὸς
	πάντων, ὅσσά τε γαῖαν ἔπι πνείει τε καὶ ἕρπει.
	ἀλλ' οὐ μὰν ὑμῖν γε καὶ ἅρμασι δαιδαλέοισιν
	̔́Εκτωρ Πριαμίδης ἐποχήσεται: οὐ γὰρ ἐάσω.
	ἦ οὐχ ἅλις ὡς καὶ τεύχε' ἔχει καὶ ἐπεύχεται αὔτως;
	σφῶϊν δ' ἐν γούνεσσι βαλῶ μένος ἠδ' ἐνὶ θυμῷ,
	ὄφρα καὶ Αὐτομέδοντα σαώσετον ἐκ πολέμοιο
	νῆας ἔπι γλαφυράς: ἔτι γάρ σφισι κῦδος ὀρέξω
	κτείνειν, εἰς ὅ κε νῆας ἐϋσσέλμους ἀφίκωνται
	δύῃ τ' ἠέλιος καὶ ἐπὶ κνέφας ἱερὸν ἔλθῃ:
	ὣς εἰπὼν ἵπποισιν ἐνέπνευσεν μένος ἠύ̈.
	τὼ δ' ἀπὸ χαιτάων κονίην οὖδας δὲ βαλόντε
	ῥίμφα φέρον θοὸν ἅρμα μετὰ Τρῶας καὶ ̓Αχαιούς.
	τοῖσι δ' ἐπ' Αὐτομέδων μάχετ' ἀχνύμενός περ ἑταίρου
	ἵπποις ἀί̈σσων ὥς τ' αἰγυπιὸς μετὰ χῆνας:
	ῥέα μὲν γὰρ φεύγεσκεν ὑπ' ἐκ Τρώων ὀρυμαγδοῦ,
	ῥεῖα δ' ἐπαί̈ξασκε πολὺν καθ' ὅμιλον ὀπάζων.
	ἀλλ' οὐχ ᾕρει φῶτας ὅτε σεύαιτο διώκειν:
	οὐ γάρ πως ἦν οἶον ἐόνθ' ἱερῷ ἐνὶ δίφρῳ
	ἔγχει ἐφορμᾶσθαι καὶ ἐπίσχειν ὠκέας ἵππους.
	ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν
	̓Αλκιμέδων υἱὸς Λαέρκεος Αἱμονίδαο:
	στῆ δ' ὄπιθεν δίφροιο καὶ Αὐτομέδοντα προσηύδα:
	Αὐτόμεδον, τίς τοί νυ θεῶν νηκερδέα βουλὴν
	ἐν στήθεσσιν ἔθηκε, καὶ ἐξέλετο φρένας ἐσθλάς;
	οἷον πρὸς Τρῶας μάχεαι πρώτῳ ἐν ὁμίλῳ
	μοῦνος: ἀτάρ τοι ἑταῖρος ἀπέκτατο, τεύχεα δ' ̔́Εκτωρ
	αὐτὸς ἔχων ὤμοισιν ἀγάλλεται Αἰακίδαο.
	τὸν δ' αὖτ' Αὐτομέδων προσέφη Διώρεος υἱός:
	̓Αλκίμεδον τίς γάρ τοι ̓Αχαιῶν ἄλλος ὁμοῖος
	ἵππων ἀθανάτων ἐχέμεν δμῆσίν τε μένος τε,
	εἰ μὴ Πάτροκλος θεόφιν μήστωρ ἀτάλαντος
	ζωὸς ἐών; νῦν αὖ θάνατος καὶ μοῖρα κιχάνει.
	ἀλλὰ σὺ μὲν μάστιγα καὶ ἡνία σιγαλόεντα
	δέξαι, ἐγὼ δ' ἵππων ἀποβήσομαι, ὄφρα μάχωμαι.
	ὣς ἔφατ', ̓Αλκιμέδων δὲ βοηθόον ἅρμ' ἐπορούσας
	καρπαλίμως μάστιγα καὶ ἡνία λάζετο χερσίν,
	Αὐτομέδων δ' ἀπόρουσε: νόησε δὲ φαίδιμος ̔́Εκτωρ,
	αὐτίκα δ' Αἰνείαν προσεφώνεεν ἐγγὺς ἐόντα:
	Αἰνεία Τρώων βουληφόρε χαλκοχιτώνων
	ἵππω τώδ' ἐνόησα ποδώκεος Αἰακίδαο
	ἐς πόλεμον προφανέντε σὺν ἡνιόχοισι κακοῖσι:
	τώ κεν ἐελποίμην αἱρησέμεν, εἰ σύ γε θυμῷ
	σῷ ἐθέλεις, ἐπεὶ οὐκ ἂν ἐφορμηθέντε γε νῶϊ
	τλαῖεν ἐναντίβιον στάντες μαχέσασθαι ̓́Αρηϊ.
	ὣς ἔφατ', οὐδ' ἀπίθησεν ἐὺ̈ς πάϊς ̓Αγχίσαο.
	τὼ δ' ἰθὺς βήτην βοέῃς εἰλυμένω ὤμους
	αὔῃσι στερεῇσι: πολὺς δ' ἐπελήλατο χαλκός.
	τοῖσι δ' ἅμα Χρομίος τε καὶ ̓́Αρητος θεοειδὴς
	ἤϊσαν ἀμφότεροι: μάλα δέ σφισιν ἔλπετο θυμὸς
	αὐτώ τε κτενέειν ἐλάαν τ' ἐριαύχενας ἵππους
	νήπιοι, οὐδ' ἄρ' ἔμελλον ἀναιμωτί γε νέεσθαι
	αὖτις ἀπ' Αὐτομέδοντος. ὃ δ' εὐξάμενος Διὶ πατρὶ
	ἀλκῆς καὶ σθένεος πλῆτο φρένας ἀμφὶ μελαίνας:
	αὐτίκα δ' ̓Αλκιμέδοντα προσηύδα πιστὸν ἑταῖρον:
	̓Αλκίμεδον μὴ δή μοι ἀπόπροθεν ἰσχέμεν ἵππους,
	ἀλλὰ μάλ' ἐμπνείοντε μεταφρένῳ: οὐ γὰρ ἔγωγε
	̔́Εκτορα Πριαμίδην μένεος σχήσεσθαι ὀί̈ω,
	πρίν γ' ἐπ' ̓Αχιλλῆος καλλίτριχε βήμεναι ἵππω
	νῶϊ κατακτείναντα, φοβῆσαί τε στίχας ἀνδρῶν
	̓Αργείων, ἤ κ' αὐτὸς ἐνὶ πρώτοισιν ἁλοίη.
	ὣς εἰπὼν Αἴαντε καλέσσατο καὶ Μενέλαον:
	Αἴαντ' ̓Αργείων ἡγήτορε καὶ Μενέλαε
	ἤτοι μὲν τὸν νεκρὸν ἐπιτράπεθ' οἵ περ ἄριστοι
	ἀμφ' αὐτῷ βεβάμεν καὶ ἀμύνεσθαι στίχας ἀνδρῶν,
	νῶϊν δὲ ζωοῖσιν ἀμύνετε νηλεὲς ἦμαρ:
	τῇδε γὰρ ἔβρισαν πόλεμον κάτα δακρυόεντα
	̔́Εκτωρ Αἰνείας θ', οἳ Τρώων εἰσὶν ἄριστοι.
	ἀλλ' ἤτοι μὲν ταῦτα θεῶν ἐν γούνασι κεῖται:
	ἥσω γὰρ καὶ ἐγώ, τὰ δέ κεν Διὶ πάντα μελήσει.
	ἦ ῥα, καὶ ἀμπεπαλὼν προί̈ει δολιχόσκιον ἔγχος,
	καὶ βάλεν ̓Αρήτοιο κατ' ἀσπίδα πάντος' ἐί̈σην:
	ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,
	νειαίρῃ δ' ἐν γαστρὶ διὰ ζωστῆρος ἔλασσεν.
	ὡς δ' ὅτ' ἂν ὀξὺν ἔχων πέλεκυν αἰζήϊος ἀνὴρ
	κόψας ἐξόπιθεν κεράων βοὸς ἀγραύλοιο
	ἶνα τάμῃ διὰ πᾶσαν, ὃ δὲ προθορὼν ἐρίπῃσιν,
	ὣς ἄρ' ὅ γε προθορὼν πέσεν ὕπτιος: ἐν δέ οἱ ἔγχος
	νηδυίοισι μάλ' ὀξὺ κραδαινόμενον λύε γυῖα.
	̔́Εκτωρ δ' Αὐτομέδοντος ἀκόντισε δουρὶ φαεινῷ:
	ἀλλ' ὃ μὲν ἄντα ἰδὼν ἠλεύατο χάλκεον ἔγχος:
	πρόσσω γὰρ κατέκυψε, τὸ δ' ἐξόπιθεν δόρυ μακρὸν
	οὔδει ἐνισκίμφθη, ἐπὶ δ' οὐρίαχος πελεμίχθη
	ἔγχεος: ἔνθα δ' ἔπειτ' ἀφίει μένος ὄβριμος ̓́Αρης.
	καί νύ κε δὴ ξιφέεσς' αὐτοσχεδὸν ὁρμηθήτην
	εἰ μή σφω' Αἴαντε διέκριναν μεμαῶτε,
	οἵ ῥ' ἦλθον καθ' ὅμιλον ἑταίρου κικλήσκοντος:
	τοὺς ὑποταρβήσαντες ἐχώρησαν πάλιν αὖτις
	̔́Εκτωρ Αἰνείας τ' ἠδὲ Χρομίος θεοειδής,
	̓́Αρητον δὲ κατ' αὖθι λίπον δεδαϊγμένον ἦτορ
	κείμενον: Αὐτομέδων δὲ θοῷ ἀτάλαντος ̓́Αρηϊ
	τεύχεά τ' ἐξενάριξε καὶ εὐχόμενος ἔπος ηὔδα:
	ἦ δὴ μὰν ὀλίγον γε Μενοιτιάδαο θανόντος
	κῆρ ἄχεος μεθέηκα χερείονά περ καταπέφνων.
	ὣς εἰπὼν ἐς δίφρον ἑλὼν ἔναρα βροτόεντα
	θῆκ', ἂν δ' αὐτὸς ἔβαινε πόδας καὶ χεῖρας ὕπερθεν
	αἱματόεις ὥς τίς τε λέων κατὰ ταῦρον ἐδηδώς.
	ἂψ δ' ἐπὶ Πατρόκλῳ τέτατο κρατερὴ ὑσμίνη
	ἀργαλέη πολύδακρυς, ἔγειρε δὲ νεῖκος ̓Αθήνη
	οὐρανόθεν καταβᾶσα: προῆκε γὰρ εὐρύοπα Ζεὺς
	ὀρνύμεναι Δαναούς: δὴ γὰρ νόος ἐτράπετ' αὐτοῦ.
	ἠύ̈τε πορφυρέην ἶριν θνητοῖσι τανύσσῃ
	Ζεὺς ἐξ οὐρανόθεν τέρας ἔμμεναι ἢ πολέμοιο
	ἢ καὶ χειμῶνος δυσθαλπέος, ὅς ῥά τε ἔργων
	ἀνθρώπους ἀνέπαυσεν ἐπὶ χθονί, μῆλα δὲ κήδει,
	ὣς ἣ πορφυρέῃ νεφέλῃ πυκάσασα ἓ αὐτὴν
	δύσετ' ̓Αχαιῶν ἔθνος, ἔγειρε δὲ φῶτα ἕκαστον.
	πρῶτον δ' ̓Ατρέος υἱὸν ἐποτρύνουσα προσηύδα
	ἴφθιμον Μενέλαον: ὃ γάρ ῥά οἱ ἐγγύθεν ἦεν:
	εἰσαμένη Φοίνικι δέμας καὶ ἀτειρέα φωνήν:
	σοὶ μὲν δὴ Μενέλαε κατηφείη καὶ ὄνειδος
	ἔσσεται εἴ κ' ̓Αχιλῆος ἀγαυοῦ πιστὸν ἑταῖρον
	τείχει ὕπο Τρώων ταχέες κύνες ἑλκήσουσιν.
	ἀλλ' ἔχεο κρατερῶς, ὄτρυνε δὲ λαὸν ἅπαντα.
	τὴν δ' αὖτε προσέειπε βοὴν ἀγαθὸς Μενέλαος:
	Φοῖνιξ ἄττα γεραιὲ παλαιγενές, εἰ γὰρ ̓Αθήνη
	δοίη κάρτος ἐμοί, βελέων δ' ἀπερύκοι ἐρωήν:
	τώ κεν ἔγωγ' ἐθέλοιμι παρεστάμεναι καὶ ἀμύνειν
	Πατρόκλῳ: μάλα γάρ με θανὼν ἐσεμάσσατο θυμόν.
	ἀλλ' ̔́Εκτωρ πυρὸς αἰνὸν ἔχει μένος, οὐδ' ἀπολήγει
	χαλκῷ δηϊόων: τῷ γὰρ Ζεὺς κῦδος ὀπάζει.
	ὣς φάτο, γήθησεν δὲ θεὰ γλαυκῶπις ̓Αθήνη,
	ὅττί ῥά οἱ πάμπρωτα θεῶν ἠρήσατο πάντων.
	ἐν δὲ βίην ὤμοισι καὶ ἐν γούνεσσιν ἔθηκε,
	καί οἱ μυίης θάρσος ἐνὶ στήθεσσιν ἐνῆκεν,
	ἥ τε καὶ ἐργομένη μάλα περ χροὸς ἀνδρομέοιο
	ἰσχανάᾳ δακέειν, λαρόν τέ οἱ αἷμ' ἀνθρώπου:
	τοίου μιν θάρσευς πλῆσε φρένας ἀμφὶ μελαίνας,
	βῆ δ' ἐπὶ Πατρόκλῳ, καὶ ἀκόντισε δουρὶ φαεινῷ.
	ἔσκε δ' ἐνὶ Τρώεσσι Ποδῆς υἱὸς ̓Ηετίωνος
	ἀφνειός τ' ἀγαθός τε: μάλιστα δέ μιν τίεν ̔́Εκτωρ
	δήμου, ἐπεί οἱ ἑταῖρος ἔην φίλος εἰλαπιναστής:
	τόν ῥα κατὰ ζωστῆρα βάλε ξανθὸς Μενέλαος
	ἀί̈ξαντα φόβον δέ, διὰ πρὸ δὲ χαλκὸν ἔλασσε:
	δούπησεν δὲ πεσών: ἀτὰρ ̓Ατρεί̈δης Μενέλαος
	νεκρὸν ὑπ' ἐκ Τρώων ἔρυσεν μετὰ ἔθνος ἑταίρων.
	̔́Εκτορα δ' ἐγγύθεν ἱστάμενος ὄτρυνεν ̓Απόλλων
	Φαίνοπι ̓Ασιάδῃ ἐναλίγκιος, ὅς οἱ ἁπάντων
	ξείνων φίλτατος ἔσκεν ̓Αβυδόθι οἰκία ναίων:
	τῷ μιν ἐεισάμενος προσέφη ἑκάεργος ̓Απόλλων:
	̔́Εκτορ τίς κέ ς' ἔτ' ἄλλος ̓Αχαιῶν ταρβήσειεν;
	οἷον δὴ Μενέλαον ὑπέτρεσας, ὃς τὸ πάρος γε
	μαλθακὸς αἰχμητής: νῦν δ' οἴχεται οἶος ἀείρας
	νεκρὸν ὑπ' ἐκ Τρώων, σὸν δ' ἔκτανε πιστὸν ἑταῖρον
	ἐσθλὸν ἐνὶ προμάχοισι Ποδῆν υἱὸν ̓Ηετίωνος.
	ὣς φάτο, τὸν δ' ἄχεος νεφέλη ἐκάλυψε μέλαινα,
	βῆ δὲ διὰ προμάχων κεκορυθμένος αἴθοπι χαλκῷ.
	καὶ τότ' ἄρα Κρονίδης ἕλετ' αἰγίδα θυσσανόεσσαν
	μαρμαρέην, ̓́Ιδην δὲ κατὰ νεφέεσσι κάλυψεν,
	ἀστράψας δὲ μάλα μεγάλ' ἔκτυπε, τὴν δὲ τίναξε,
	νίκην δὲ Τρώεσσι δίδου, ἐφόβησε δ' ̓Αχαιούς.
	πρῶτος Πηνέλεως Βοιώτιος ἦρχε φόβοιο.
	βλῆτο γὰρ ὦμον δουρὶ πρόσω τετραμμένος αἰεὶ
	ἄκρον ἐπιλίγδην: γράψεν δέ οἱ ὀστέον ἄχρις
	αἰχμὴ Πουλυδάμαντος: ὃ γάρ ῥ' ἔβαλε σχεδὸν ἐλθών.
	Λήϊτον αὖθ' ̔́Εκτωρ σχεδὸν οὔτασε χεῖρ' ἐπὶ καρπῷ
	υἱὸν ̓Αλεκτρυόνος μεγαθύμου, παῦσε δὲ χάρμης:
	τρέσσε δὲ παπτήνας, ἐπεὶ οὐκέτι ἔλπετο θυμῷ
	ἔγχος ἔχων ἐν χειρὶ μαχήσεσθαι Τρώεσσιν.
	̔́Εκτορα δ' ̓Ιδομενεὺς μετὰ Λήϊτον ὁρμηθέντα
	βεβλήκει θώρηκα κατὰ στῆθος παρὰ μαζόν:
	ἐν καυλῷ δ' ἐάγη δολιχὸν δόρυ, τοὶ δὲ βόησαν
	Τρῶες: ὃ δ' ̓Ιδομενῆος ἀκόντισε Δευκαλίδαο
	δίφρῳ ἐφεσταότος: τοῦ μέν ῥ' ἀπὸ τυτθὸν ἅμαρτεν:
	αὐτὰρ ὃ Μηριόναο ὀπάονά θ' ἡνίοχόν τε
	Κοίρανον, ὅς ῥ' ἐκ Λύκτου ἐϋκτιμένης ἕπετ' αὐτῷ:
	πεζὸς γὰρ τὰ πρῶτα λιπὼν νέας ἀμφιελίσσας
	ἤλυθε, καί κε Τρωσὶ μέγα κράτος ἐγγυάλιξεν,
	εἰ μὴ Κοίρανος ὦκα ποδώκεας ἤλασεν ἵππους:
	καὶ τῷ μὲν φάος ἦλθεν, ἄμυνε δὲ νηλεὲς ἦμαρ,
	αὐτὸς δ' ὤλεσε θυμὸν ὑφ' ̔́Εκτορος ἀνδροφόνοιο:
	τὸν βάλ' ὑπὸ γναθμοῖο καὶ οὔατος, ἐκ δ' ἄρ' ὀδόντας
	ὦσε δόρυ πρυμνόν, διὰ δὲ γλῶσσαν τάμε μέσσην.
	ἤριπε δ' ἐξ ὀχέων, κατὰ δ' ἡνία χεῦεν ἔραζε.
	καὶ τά γε Μηριόνης ἔλαβεν χείρεσσι φίλῃσι
	κύψας ἐκ πεδίοιο, καὶ ̓Ιδομενῆα προσηύδα:
	μάστιε νῦν εἷός κε θοὰς ἐπὶ νῆας ἵκηαι:
	γιγνώσκεις δὲ καὶ αὐτὸς ὅ τ' οὐκέτι κάρτος ̓Αχαιῶν.
	ὣς ἔφατ', ̓Ιδομενεὺς δ' ἵμασεν καλλίτριχας ἵππους
	νῆας ἔπι γλαφυράς: δὴ γὰρ δέος ἔμπεσε θυμῷ.
	οὐδ' ἔλαθ' Αἴαντα μεγαλήτορα καὶ Μενέλαον
	Ζεύς, ὅτε δὴ Τρώεσσι δίδου ἑτεραλκέα νίκην.
	τοῖσι δὲ μύθων ἦρχε μέγας Τελαμώνιος Αἴας:
	ὢ πόποι ἤδη μέν κε καὶ ὃς μάλα νήπιός ἐστι
	γνοίη ὅτι Τρώεσσι πατὴρ Ζεὺς αὐτὸς ἀρήγει.
	τῶν μὲν γὰρ πάντων βέλε' ἅπτεται ὅς τις ἀφήῃ
	ἢ κακὸς ἢ ἀγαθός: Ζεὺς δ' ἔμπης πάντ' ἰθύνει:
	ἡμῖν δ' αὔτως πᾶσιν ἐτώσια πίπτει ἔραζε.
	ἀλλ' ἄγετ' αὐτοί περ φραζώμεθα μῆτιν ἀρίστην,
	ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ
	χάρμα φίλοις ἑτάροισι γενώμεθα νοστήσαντες,
	οἵ που δεῦρ' ὁρόωντες ἀκηχέδατ', οὐδ' ἔτι φασὶν
	̔́Εκτορος ἀνδροφόνοιο μένος καὶ χεῖρας ἀάπτους
	σχήσεσθ', ἀλλ' ἐν νηυσὶ μελαίνῃσιν πεσέεσθαι.
	εἴη δ' ὅς τις ἑταῖρος ἀπαγγείλειε τάχιστα
	Πηλεί̈δῃ, ἐπεὶ οὔ μιν ὀί̈ομαι οὐδὲ πεπύσθαι
	λυγρῆς ἀγγελίης, ὅτι οἱ φίλος ὤλεθ' ἑταῖρος.
	ἀλλ' οὔ πῃ δύναμαι ἰδέειν τοιοῦτον ̓Αχαιῶν:
	ἠέρι γὰρ κατέχονται ὁμῶς αὐτοί τε καὶ ἵπποι.
	Ζεῦ πάτερ ἀλλὰ σὺ ῥῦσαι ὑπ' ἠέρος υἷας ̓Αχαιῶν,
	ποίησον δ' αἴθρην, δὸς δ' ὀφθαλμοῖσιν ἰδέσθαι:
	ἐν δὲ φάει καὶ ὄλεσσον, ἐπεί νύ τοι εὔαδεν οὕτως.
	ὣς φάτο, τὸν δὲ πατὴρ ὀλοφύρατο δάκρυ χέοντα:
	αὐτίκα δ' ἠέρα μὲν σκέδασεν καὶ ἀπῶσεν ὀμίχλην,
	ἠέλιος δ' ἐπέλαμψε, μάχη δ' ἐπὶ πᾶσα φαάνθη:
	καὶ τότ' ἄρ' Αἴας εἶπε βοὴν ἀγαθὸν Μενέλαον:
	σκέπτεο νῦν Μενέλαε διοτρεφὲς αἴ κεν ἴδηαι
	ζωὸν ἔτ' ̓Αντίλοχον μεγαθύμου Νέστορος υἱόν,
	ὄτρυνον δ' ̓Αχιλῆϊ δαί̈φρονι θᾶσσον ἰόντα
	εἰπεῖν ὅττι ῥά οἱ πολὺ φίλτατος ὤλεθ' ἑταῖρος.
	ὣς ἔφατ', οὐδ' ἀπίθησε βοὴν ἀγαθὸς Μενέλαος,
	βῆ δ' ἰέναι ὥς τίς τε λέων ἀπὸ μεσσαύλοιο,
	ὅς τ' ἐπεὶ ἄρ κε κάμῃσι κύνας τ' ἄνδρας τ' ἐρεθίζων,
	οἵ τέ μιν οὐκ εἰῶσι βοῶν ἐκ πῖαρ ἑλέσθαι
	πάννυχοι ἐγρήσσοντες: ὃ δὲ κρειῶν ἐρατίζων
	ἰθύει, ἀλλ' οὔ τι πρήσσει: θαμέες γὰρ ἄκοντες
	ἀντίον ἀί̈σσουσι θρασειάων ἀπὸ χειρῶν,
	καιόμεναί τε δεταί, τάς τε τρεῖ ἐσσύμενός περ:
	ἠῶθεν δ' ἀπονόσφιν ἔβη τετιηότι θυμῷ:
	ὣς ἀπὸ Πατρόκλοιο βοὴν ἀγαθὸς Μενέλαος
	ἤϊε πόλλ' ἀέκων: περὶ γὰρ δίε μή μιν ̓Αχαιοὶ
	ἀργαλέου πρὸ φόβοιο ἕλωρ δηί̈οισι λίποιεν.
	πολλὰ δὲ Μηριόνῃ τε καὶ Αἰάντεσς' ἐπέτελλεν:
	Αἴαντ' ̓Αργείων ἡγήτορε Μηριόνη τε
	νῦν τις ἐνηείης Πατροκλῆος δειλοῖο
	μνησάσθω: πᾶσιν γὰρ ἐπίστατο μείλιχος εἶναι
	ζωὸς ἐών: νῦν αὖ θάνατος καὶ μοῖρα κιχάνει.
	ὣς ἄρα φωνήσας ἀπέβη ξανθὸς Μενέλαος,
	πάντοσε παπταίνων ὥς τ' αἰετός, ὅν ῥά τέ φασιν
	ὀξύτατον δέρκεσθαι ὑπουρανίων πετεηνῶν,
	ὅν τε καὶ ὑψόθ' ἐόντα πόδας ταχὺς οὐκ ἔλαθε πτὼξ
	θάμνῳ ὑπ' ἀμφικόμῳ κατακείμενος, ἀλλά τ' ἐπ' αὐτῷ
	ἔσσυτο, καί τέ μιν ὦκα λαβὼν ἐξείλετο θυμόν.
	ὣς τότε σοὶ Μενέλαε διοτρεφὲς ὄσσε φαεινὼ
	πάντοσε δινείσθην πολέων κατὰ ἔθνος ἑταίρων,
	εἴ που Νέστορος υἱὸν ἔτι ζώοντα ἴδοιτο.
	τὸν δὲ μάλ' αἶψ' ἐνόησε μάχης ἐπ' ἀριστερὰ πάσης
	θαρσύνονθ' ἑτάρους καὶ ἐποτρύνοντα μάχεσθαι,
	ἀγχοῦ δ' ἱστάμενος προσέφη ξανθὸς Μενέλαος:
	̓Αντίλοχ' εἰ δ' ἄγε δεῦρο διοτρεφὲς ὄφρα πύθηαι
	λυγρῆς ἀγγελίης, ἣ μὴ ὤφελλε γενέσθαι.
	ἤδη μὲν σὲ καὶ αὐτὸν ὀί̈ομαι εἰσορόωντα
	γιγνώσκειν ὅτι πῆμα θεὸς Δαναοῖσι κυλίνδει,
	νίκη δὲ Τρώων: πέφαται δ' ὤριστος ̓Αχαιῶν
	Πάτροκλος, μεγάλη δὲ ποθὴ Δαναοῖσι τέτυκται.
	ἀλλὰ σύ γ' αἶψ' ̓Αχιλῆϊ θέων ἐπὶ νῆας ̓Αχαιῶν
	εἰπεῖν, αἴ κε τάχιστα νέκυν ἐπὶ νῆα σαώσῃ
	γυμνόν: ἀτὰρ τά γε τεύχε' ἔχει κορυθαίολος ̔́Εκτωρ.
	ὣς ἔφατ', ̓Αντίλοχος δὲ κατέστυγε μῦθον ἀκούσας:
	δὴν δέ μιν ἀμφασίη ἐπέων λάβε, τὼ δέ οἱ ὄσσε
	δακρυόφι πλῆσθεν, θαλερὴ δέ οἱ ἔσχετο φωνή.
	ἀλλ' οὐδ' ὧς Μενελάου ἐφημοσύνης ἀμέλησε,
	βῆ δὲ θέειν, τὰ δὲ τεύχε' ἀμύμονι δῶκεν ἑταίρῳ
	Λαοδόκῳ, ὅς οἱ σχεδὸν ἔστρεφε μώνυχας ἵππους.
	τὸν μὲν δάκρυ χέοντα πόδες φέρον ἐκ πολέμοιο
	Πηλεί̈δῃ ̓Αχιλῆϊ κακὸν ἔπος ἀγγελέοντα.
	οὐδ' ἄρα σοὶ Μενέλαε διοτρεφὲς ἤθελε θυμὸς
	τειρομένοις ἑτάροισιν ἀμυνέμεν, ἔνθεν ἀπῆλθεν
	̓Αντίλοχος, μεγάλη δὲ ποθὴ Πυλίοισιν ἐτύχθη:
	ἀλλ' ὅ γε τοῖσιν μὲν Θρασυμήδεα δῖον ἀνῆκεν,
	αὐτὸς δ' αὖτ' ἐπὶ Πατρόκλῳ ἥρωϊ βεβήκει,
	στῆ δὲ παρ' Αἰάντεσσι θέων, εἶθαρ δὲ προσηύδα:
	κεῖνον μὲν δὴ νηυσὶν ἐπιπροέηκα θοῇσιν
	ἐλθεῖν εἰς ̓Αχιλῆα πόδας ταχύν: οὐδέ μιν οἴω
	νῦν ἰέναι μάλα περ κεχολωμένον ̔́Εκτορι δίῳ:
	οὐ γάρ πως ἂν γυμνὸς ἐὼν Τρώεσσι μάχοιτο.
	ἡμεῖς δ' αὐτοί περ φραζώμεθα μῆτιν ἀρίστην,
	ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ
	Τρώων ἐξ ἐνοπῆς θάνατον καὶ κῆρα φύγωμεν.
	τὸν δ' ἠμείβετ' ἔπειτα μέγας Τελαμώνιος Αἴας:
	πάντα κατ' αἶσαν ἔειπες ἀγακλεὲς ὦ Μενέλαε:
	ἀλλὰ σὺ μὲν καὶ Μηριόνης ὑποδύντε μάλ' ὦκα
	νεκρὸν ἀείραντες φέρετ' ἐκ πόνου: αὐτὰρ ὄπισθε
	νῶϊ μαχησόμεθα Τρωσίν τε καὶ ̔́Εκτορι δίῳ
	ἶσον θυμὸν ἔχοντες ὁμώνυμοι, οἳ τὸ πάρος περ
	μίμνομεν ὀξὺν ̓́Αρηα παρ' ἀλλήλοισι μένοντες.
	ὣς ἔφαθ', οἳ δ' ἄρα νεκρὸν ἀπὸ χθονὸς ἀγκάζοντο
	ὕψι μάλα μεγάλως: ἐπὶ δ' ἴαχε λαὸς ὄπισθε
	Τρωϊκός, ὡς εἴδοντο νέκυν αἴροντας ̓Αχαιούς.
	ἴθυσαν δὲ κύνεσσιν ἐοικότες, οἵ τ' ἐπὶ κάπρῳ
	βλημένῳ ἀί̈ξωσι πρὸ κούρων θηρητήρων:
	ἕως μὲν γάρ τε θέουσι διαρραῖσαι μεμαῶτες,
	ἀλλ' ὅτε δή ῥ' ἐν τοῖσιν ἑλίξεται ἀλκὶ πεποιθώς,
	ἄψ τ' ἀνεχώρησαν διά τ' ἔτρεσαν ἄλλυδις ἄλλος.
	ὣς Τρῶες εἷος μὲν ὁμιλαδὸν αἰὲν ἕποντο
	νύσσοντες ξίφεσίν τε καὶ ἔγχεσιν ἀμφιγύοισιν:
	ἀλλ' ὅτε δή ῥ' Αἴαντε μεταστρεφθέντε κατ' αὐτοὺς
	σταίησαν, τῶν δὲ τράπετο χρώς, οὐδέ τις ἔτλη
	πρόσσω ἀί̈ξας περὶ νεκροῦ δηριάασθαι.
	ὣς οἵ γ' ἐμμεμαῶτε νέκυν φέρον ἐκ πολέμοιο
	νῆας ἔπι γλαφυράς: ἐπὶ δὲ πτόλεμος τέτατό σφιν
	ἄγριος ἠύ̈τε πῦρ, τό τ' ἐπεσσύμενον πόλιν ἀνδρῶν
	ὄρμενον ἐξαίφνης φλεγέθει, μινύθουσι δὲ οἶκοι
	ἐν σέλαϊ μεγάλῳ: τὸ δ' ἐπιβρέμει ἲς ἀνέμοιο.
	ὣς μὲν τοῖς ἵππων τε καὶ ἀνδρῶν αἰχμητάων
	ἀζηχὴς ὀρυμαγδὸς ἐπήϊεν ἐρχομένοισιν:
	οἳ δ' ὥς θ' ἡμίονοι κρατερὸν μένος ἀμφιβαλόντες
	ἕλκως' ἐξ ὄρεος κατὰ παιπαλόεσσαν ἀταρπὸν
	ἢ δοκὸν ἠὲ δόρυ μέγα νήϊον: ἐν δέ τε θυμὸς
	τείρεθ' ὁμοῦ καμάτῳ τε καὶ ἱδρῷ σπευδόντεσσιν:
	ὣς οἵ γ' ἐμμεμαῶτε νέκυν φέρον. αὐτὰρ ὄπισθεν
	Αἴαντ' ἰσχανέτην, ὥς τε πρὼν ἰσχάνει ὕδωρ
	ὑλήεις πεδίοιο διαπρύσιον τετυχηκώς,
	ὅς τε καὶ ἰφθίμων ποταμῶν ἀλεγεινὰ ῥέεθρα
	ἴσχει, ἄφαρ δέ τε πᾶσι ῥόον πεδίον δὲ τίθησι
	πλάζων: οὐδέ τί μιν σθένεϊ ῥηγνῦσι ῥέοντες:
	ὣς αἰεὶ Αἴαντε μάχην ἀνέεργον ὀπίσσω
	Τρώων: οἳ δ' ἅμ' ἕποντο, δύω δ' ἐν τοῖσι μάλιστα
	Αἰνείας τ' ̓Αγχισιάδης καὶ φαίδιμος ̔́Εκτωρ.
	τῶν δ' ὥς τε ψαρῶν νέφος ἔρχεται ἠὲ κολοιῶν
	οὖλον κεκλήγοντες, ὅτε προί̈δωσιν ἰόντα
	κίρκον, ὅ τε σμικρῇσι φόνον φέρει ὀρνίθεσσιν,
	ὣς ἄρ' ὑπ' Αἰνείᾳ τε καὶ ̔́Εκτορι κοῦροι ̓Αχαιῶν
	οὖλον κεκλήγοντες ἴσαν, λήθοντο δὲ χάρμης.
	πολλὰ δὲ τεύχεα καλὰ πέσον περί τ' ἀμφί τε τάφρον
	φευγόντων Δαναῶν: πολέμου δ' οὐ γίγνετ' ἐρωή.
