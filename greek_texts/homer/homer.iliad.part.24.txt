	λῦτο δ' ἀγών, λαοὶ δὲ θοὰς ἐπὶ νῆας ἕκαστοι
	ἐσκίδναντ' ἰέναι. τοὶ μὲν δόρποιο μέδοντο
	ὕπνου τε γλυκεροῦ ταρπήμεναι: αὐτὰρ ̓Αχιλλεὺς
	κλαῖε φίλου ἑτάρου μεμνημένος, οὐδέ μιν ὕπνος
	ᾕρει πανδαμάτωρ, ἀλλ' ἐστρέφετ' ἔνθα καὶ ἔνθα
	Πατρόκλου ποθέων ἀνδροτῆτά τε καὶ μένος ἠύ̈,
	ἠδ' ὁπόσα τολύπευσε σὺν αὐτῷ καὶ πάθεν ἄλγεα
	ἀνδρῶν τε πτολέμους ἀλεγεινά τε κύματα πείρων:
	τῶν μιμνησκόμενος θαλερὸν κατὰ δάκρυον εἶβεν,
	ἄλλοτ' ἐπὶ πλευρὰς κατακείμενος, ἄλλοτε δ' αὖτε
	ὕπτιος, ἄλλοτε δὲ πρηνής: τοτὲ δ' ὀρθὸς ἀναστὰς
	δινεύεσκ' ἀλύων παρὰ θῖν' ἁλός: οὐδέ μιν ἠὼς
	φαινομένη λήθεσκεν ὑπεὶρ ἅλα τ' ἠϊόνας τε.
	ἀλλ' ὅ γ' ἐπεὶ ζεύξειεν ὑφ' ἅρμασιν ὠκέας ἵππους,
	̔́Εκτορα δ' ἕλκεσθαι δησάσκετο δίφρου ὄπισθεν,
	τρὶς δ' ἐρύσας περὶ σῆμα Μενοιτιάδαο θανόντος
	αὖτις ἐνὶ κλισίῃ παυέσκετο, τὸν δέ τ' ἔασκεν
	ἐν κόνι ἐκτανύσας προπρηνέα: τοῖο δ' ̓Απόλλων
	πᾶσαν ἀεικείην ἄπεχε χροὶ̈ φῶτ' ἐλεαίρων
	καὶ τεθνηότα περ: περὶ δ' αἰγίδι πάντα κάλυπτε
	χρυσείῃ, ἵνα μή μιν ἀποδρύφοι ἑλκυστάζων.
	ὣς ὃ μὲν ̔́Εκτορα δῖον ἀείκιζεν μενεαίνων:
	τὸν δ' ἐλεαίρεσκον μάκαρες θεοὶ εἰσορόωντες,
	κλέψαι δ' ὀτρύνεσκον ἐύ̈σκοπον ἀργεϊφόντην.
	ἔνθ' ἄλλοις μὲν πᾶσιν ἑήνδανεν, οὐδέ ποθ' ̔́Ηρῃ
	οὐδὲ Ποσειδάων' οὐδὲ γλαυκώπιδι κούρῃ,
	ἀλλ' ἔχον ὥς σφιν πρῶτον ἀπήχθετο ̓́Ιλιος ἱρὴ
	καὶ Πρίαμος καὶ λαὸς ̓Αλεξάνδρου ἕνεκ' ἄτης,
	ὃς νείκεσσε θεὰς ὅτε οἱ μέσσαυλον ἵκοντο,
	τὴν δ' ᾔνης' ἥ οἱ πόρε μαχλοσύνην ἀλεγεινήν.
	ἀλλ' ὅτε δή ῥ' ἐκ τοῖο δυωδεκάτη γένετ' ἠώς,
	καὶ τότ' ἄρ' ἀθανάτοισι μετηύδα Φοῖβος ̓Απόλλων:
	σχέτλιοί ἐστε θεοί, δηλήμονες: οὔ νύ ποθ' ὑμῖν
	̔́Εκτωρ μηρί' ἔκηε βοῶν αἰγῶν τε τελείων;
	τὸν νῦν οὐκ ἔτλητε νέκυν περ ἐόντα σαῶσαι
	ᾗ τ' ἀλόχῳ ἰδέειν καὶ μητέρι καὶ τέκεϊ ᾧ
	καὶ πατέρι Πριάμῳ λαοῖσί τε, τοί κέ μιν ὦκα
	ἐν πυρὶ κήαιεν καὶ ἐπὶ κτέρεα κτερίσαιεν.
	ἀλλ' ὀλοῷ ̓Αχιλῆϊ θεοὶ βούλεσθ' ἐπαρήγειν,
	ᾧ οὔτ' ἂρ φρένες εἰσὶν ἐναίσιμοι οὔτε νόημα
	γναμπτὸν ἐνὶ στήθεσσι, λέων δ' ὣς ἄγρια οἶδεν,
	ὅς τ' ἐπεὶ ἂρ μεγάλῃ τε βίῃ καὶ ἀγήνορι θυμῷ
	εἴξας εἶς' ἐπὶ μῆλα βροτῶν ἵνα δαῖτα λάβῃσιν:
	ὣς ̓Αχιλεὺς ἔλεον μὲν ἀπώλεσεν, οὐδέ οἱ αἰδὼς
	γίγνεται, ἥ τ' ἄνδρας μέγα σίνεται ἠδ' ὀνίνησι.
	μέλλει μέν πού τις καὶ φίλτερον ἄλλον ὀλέσσαι
	ἠὲ κασίγνητον ὁμογάστριον ἠὲ καὶ υἱόν:
	ἀλλ' ἤτοι κλαύσας καὶ ὀδυράμενος μεθέηκε:
	τλητὸν γὰρ Μοῖραι θυμὸν θέσαν ἀνθρώποισιν.
	αὐτὰρ ὅ γ' ̔́Εκτορα δῖον, ἐπεὶ φίλον ἦτορ ἀπηύρα,
	ἵππων ἐξάπτων περὶ σῆμ' ἑτάροιο φίλοιο
	ἕλκει: οὐ μήν οἱ τό γε κάλλιον οὐδέ τ' ἄμεινον.
	μὴ ἀγαθῷ περ ἐόντι νεμεσσηθέωμέν οἱ ἡμεῖς:
	κωφὴν γὰρ δὴ γαῖαν ἀεικίζει μενεαίνων.
	τὸν δὲ χολωσαμένη προσέφη λευκώλενος ̔́Ηρη:
	εἴη κεν καὶ τοῦτο τεὸν ἔπος ἀργυρότοξε
	εἰ δὴ ὁμὴν ̓Αχιλῆϊ καὶ ̔́Εκτορι θήσετε τιμήν.
	̔́Εκτωρ μὲν θνητός τε γυναῖκά τε θήσατο μαζόν:
	αὐτὰρ ̓Αχιλλεύς ἐστι θεᾶς γόνος, ἣν ἐγὼ αὐτὴ
	θρέψά τε καὶ ἀτίτηλα καὶ ἀνδρὶ πόρον παράκοιτιν
	Πηλέϊ, ὃς περὶ κῆρι φίλος γένετ' ἀθανάτοισι.
	πάντες δ' ἀντιάασθε θεοὶ γάμου: ἐν δὲ σὺ τοῖσι
	δαίνυ' ἔχων φόρμιγγα κακῶν ἕταρ', αἰὲν ἄπιστε.
	τὴν δ' ἀπαμειβόμενος προσέφη νεφεληγερέτα Ζεύς:
	̔́Ηρη μὴ δὴ πάμπαν ἀποσκύδμαινε θεοῖσιν:
	οὐ μὲν γὰρ τιμή γε μί' ἔσσεται: ἀλλὰ καὶ ̔́Εκτωρ
	φίλτατος ἔσκε θεοῖσι βροτῶν οἳ ἐν ̓Ιλίῳ εἰσίν:
	ὣς γὰρ ἔμοιγ', ἐπεὶ οὔ τι φίλων ἡμάρτανε δώρων.
	οὐ γάρ μοί ποτε βωμὸς ἐδεύετο δαιτὸς ἐί̈σης
	λοιβῆς τε κνίσης τε: τὸ γὰρ λάχομεν γέρας ἡμεῖς.
	ἀλλ' ἤτοι κλέψαι μὲν ἐάσομεν, οὐδέ πῃ ἔστι,
	λάθρῃ ̓Αχιλλῆος θρασὺν ̔́Εκτορα: ἦ γάρ οἱ αἰεὶ
	μήτηρ παρμέμβλωκεν ὁμῶς νύκτάς τε καὶ ἦμαρ.
	ἀλλ' εἴ τις καλέσειε θεῶν Θέτιν ἆσσον ἐμεῖο,
	ὄφρά τί οἱ εἴπω πυκινὸν ἔπος, ὥς κεν ̓Αχιλλεὺς
	δώρων ἐκ Πριάμοιο λάχῃ ἀπό θ' ̔́Εκτορα λύσῃ.
	ὣς ἔφατ', ὦρτο δὲ ̓͂Ιρις ἀελλόπος ἀγγελέουσα,
	μεσσηγὺς δὲ Σάμου τε καὶ ̓́Ιμβρου παιπαλοέσσης
	ἔνθορε μείλανι πόντῳ: ἐπεστονάχησε δὲ λίμνη.
	ἣ δὲ μολυβδαίνῃ ἰκέλη ἐς βυσσὸν ὄρουσεν,
	ἥ τε κατ' ἀγραύλοιο βοὸς κέρας ἐμβεβαυῖα
	ἔρχεται ὠμηστῇσιν ἐπ' ἰχθύσι κῆρα φέρουσα.
	εὗρε δ' ἐνὶ σπῆϊ γλαφυρῷ Θέτιν, ἀμφὶ δ' ἄρ' ἄλλαι
	εἵαθ' ὁμηγερέες ἅλιαι θεαί: ἣ δ' ἐνὶ μέσσῃς
	κλαῖε μόρον οὗ παιδὸς ἀμύμονος, ὅς οἱ ἔμελλε
	φθίσεσθ' ἐν Τροίῃ ἐριβώλακι τηλόθι πάτρης.
	ἀγχοῦ δ' ἱσταμένη προσέφη πόδας ὠκέα ̓͂Ιρις:
	ὄρσο Θέτι: καλέει Ζεὺς ἄφθιτα μήδεα εἰδώς.
	τὴν δ' ἠμείβετ' ἔπειτα θεὰ Θέτις ἀργυρόπεζα:
	τίπτέ με κεῖνος ἄνωγε μέγας θεός; αἰδέομαι δὲ
	μίσγεσθ' ἀθανάτοισιν, ἔχω δ' ἄχε' ἄκριτα θυμῷ.
	εἶμι μέν, οὐδ' ἅλιον ἔπος ἔσσεται ὅττί κεν εἴπῃ.
	ὣς ἄρα φωνήσασα κάλυμμ' ἕλε δῖα θεάων
	κυάνεον, τοῦ δ' οὔ τι μελάντερον ἔπλετο ἔσθος.
	βῆ δ' ἰέναι, πρόσθεν δὲ ποδήνεμος ὠκέα ̓͂Ιρις
	ἡγεῖτ': ἀμφὶ δ' ἄρα σφι λιάζετο κῦμα θαλάσσης.
	ἀκτὴν δ' ἐξαναβᾶσαι ἐς οὐρανὸν ἀϊχθήτην,
	εὗρον δ' εὐρύοπα Κρονίδην, περὶ δ' ἄλλοι ἅπαντες
	εἵαθ' ὁμηγερέες μάκαρες θεοὶ αἰὲν ἐόντες.
	ἣ δ' ἄρα πὰρ Διὶ πατρὶ καθέζετο, εἶξε δ' ̓Αθήνη.
	̔́Ηρη δὲ χρύσεον καλὸν δέπας ἐν χερὶ θῆκε
	καί ῥ' εὔφρην' ἐπέεσσι: Θέτις δ' ὤρεξε πιοῦσα.
	τοῖσι δὲ μύθων ἦρχε πατὴρ ἀνδρῶν τε θεῶν τε:
	ἤλυθες Οὔλυμπον δὲ θεὰ Θέτι κηδομένη περ,
	πένθος ἄλαστον ἔχουσα μετὰ φρεσίν: οἶδα καὶ αὐτός:
	ἀλλὰ καὶ ὧς ἐρέω τοῦ ς' εἵνεκα δεῦρο κάλεσσα.
	ἐννῆμαρ δὴ νεῖκος ἐν ἀθανάτοισιν ὄρωρεν
	̔́Εκτορος ἀμφὶ νέκυι καὶ ̓Αχιλλῆϊ πτολιπόρθῳ:
	κλέψαι δ' ὀτρύνουσιν ἐύ̈σκοπον ἀργεϊφόντην:
	αὐτὰρ ἐγὼ τόδε κῦδος ̓Αχιλλῆϊ προτιάπτω
	αἰδῶ καὶ φιλότητα τεὴν μετόπισθε φυλάσσων.
	αἶψα μάλ' ἐς στρατὸν ἐλθὲ καὶ υἱέϊ σῷ ἐπίτειλον:
	σκύζεσθαί οἱ εἰπὲ θεούς, ἐμὲ δ' ἔξοχα πάντων
	ἀθανάτων κεχολῶσθαι, ὅτι φρεσὶ μαινομένῃσιν
	̔́Εκτορ' ἔχει παρὰ νηυσὶ κορωνίσιν οὐδ' ἀπέλυσεν,
	αἴ κέν πως ἐμέ τε δείσῃ ἀπό θ' ̔́Εκτορα λύσῃ.
	αὐτὰρ ἐγὼ Πριάμῳ μεγαλήτορι ̓͂Ιριν ἐφήσω
	λύσασθαι φίλον υἱὸν ἰόντ' ἐπὶ νῆας ̓Αχαιῶν,
	δῶρα δ' ̓Αχιλλῆϊ φερέμεν, τά κε θυμὸν ἰήνῃ.
	ὣς ἔφατ', οὐδ' ἀπίθησε θεὰ Θέτις ἀργυρόπεζα,
	βῆ δὲ κατ' Οὐλύμποιο καρήνων ἀί̈ξασα,
	ἷξεν δ' ἐς κλισίην οὗ υἱέος: ἔνθ' ἄρα τόν γε
	εὗρ' ἁδινὰ στενάχοντα: φίλοι δ' ἀμφ' αὐτὸν ἑταῖροι
	ἐσσυμένως ἐπένοντο καὶ ἐντύνοντο ἄριστον:
	τοῖσι δ' ὄϊς λάσιος μέγας ἐν κλισίῃ ἱέρευτο.
	ἣ δὲ μάλ' ἄγχ' αὐτοῖο καθέζετο πότνια μήτηρ,
	χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:
	τέκνον ἐμὸν τέο μέχρις ὀδυρόμενος καὶ ἀχεύων
	σὴν ἔδεαι κραδίην μεμνημένος οὔτέ τι σίτου
	οὔτ' εὐνῆς; ἀγαθὸν δὲ γυναικί περ ἐν φιλότητι
	μίσγεσθ': οὐ γάρ μοι δηρὸν βέῃ, ἀλλά τοι ἤδη
	ἄγχι παρέστηκεν θάνατος καὶ μοῖρα κραταιή.
	ἀλλ' ἐμέθεν ξύνες ὦκα, Διὸς δέ τοι ἄγγελός εἰμι:
	σκύζεσθαι σοί φησι θεούς, ἑὲ δ' ἔξοχα πάντων
	ἀθανάτων κεχολῶσθαι, ὅτι φρεσὶ μαινομένῃσιν
	̔́Εκτορ' ἔχεις παρὰ νηυσὶ κορωνίσιν οὐδ' ἀπέλυσας.
	ἀλλ' ἄγε δὴ λῦσον, νεκροῖο δὲ δέξαι ἄποινα.
	τὴν δ' ἀπαμειβόμενος προσέφη πόδας ὠκὺς ̓Αχιλλεύς:
	τῇδ' εἴη: ὃς ἄποινα φέροι καὶ νεκρὸν ἄγοιτο,
	εἰ δὴ πρόφρονι θυμῷ ̓Ολύμπιος αὐτὸς ἀνώγει.
	ὣς οἵ γ' ἐν νηῶν ἀγύρει μήτηρ τε καὶ υἱὸς
	πολλὰ πρὸς ἀλλήλους ἔπεα πτερόεντ' ἀγόρευον.
	̓͂Ιριν δ' ὄτρυνε Κρονίδης εἰς ̓́Ιλιον ἱρήν:
	βάσκ' ἴθι ̓͂Ιρι ταχεῖα λιποῦς' ἕδος Οὐλύμποιο
	ἄγγειλον Πριάμῳ μεγαλήτορι ̓́Ιλιον εἴσω
	λύσασθαι φίλον υἱὸν ἰόντ' ἐπὶ νῆας ̓Αχαιῶν,
	δῶρα δ' ̓Αχιλλῆϊ φερέμεν τά κε θυμὸν ἰήνῃ
	οἶον, μὴ δέ τις ἄλλος ἅμα Τρώων ἴτω ἀνήρ.
	κῆρύξ τίς οἱ ἕποιτο γεραίτερος, ὅς κ' ἰθύνοι
	ἡμιόνους καὶ ἄμαξαν ἐύ̈τροχον, ἠδὲ καὶ αὖτις
	νεκρὸν ἄγοι προτὶ ἄστυ, τὸν ἔκτανε δῖος ̓Αχιλλεύς.
	μὴ δέ τί οἱ θάνατος μελέτω φρεσὶ μὴ δέ τι τάρβος:
	τοῖον γάρ οἱ πομπὸν ὀπάσσομεν ἀργεϊφόντην,
	ὃς ἄξει εἷός κεν ἄγων ̓Αχιλῆϊ πελάσσῃ.
	αὐτὰρ ἐπὴν ἀγάγῃσιν ἔσω κλισίην ̓Αχιλῆος,
	οὔτ' αὐτὸς κτενέει ἀπό τ' ἄλλους πάντας ἐρύξει:
	οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων,
	ἀλλὰ μάλ' ἐνδυκέως ἱκέτεω πεφιδήσεται ἀνδρός.
	ὣς ἔφατ', ὦρτο δὲ ̓͂Ιρις ἀελλόπος ἀγγελέουσα.
	ἷξεν δ' ἐς Πριάμοιο, κίχεν δ' ἐνοπήν τε γόον τε.
	παῖδες μὲν πατέρ' ἀμφὶ καθήμενοι ἔνδοθεν αὐλῆς
	δάκρυσιν εἵματ' ἔφυρον, ὃ δ' ἐν μέσσοισι γεραιὸς
	ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ
	κόπρος ἔην κεφαλῇ τε καὶ αὐχένι τοῖο γέροντος
	τήν ῥα κυλινδόμενος καταμήσατο χερσὶν ἑῇσι.
	θυγατέρες δ' ἀνὰ δώματ' ἰδὲ νυοὶ ὠδύροντο
	τῶν μιμνησκόμεναι οἳ δὴ πολέες τε καὶ ἐσθλοὶ
	χερσὶν ὑπ' ̓Αργείων κέατο ψυχὰς ὀλέσαντες.
	στῆ δὲ παρὰ Πρίαμον Διὸς ἄγγελος, ἠδὲ προσηύδα
	τυτθὸν φθεγξαμένη: τὸν δὲ τρόμος ἔλλαβε γυῖα:
	θάρσει Δαρδανίδη Πρίαμε φρεσί, μὴ δέ τι τάρβει:
	οὐ μὲν γάρ τοι ἐγὼ κακὸν ὀσσομένη τόδ' ἱκάνω
	ἀλλ' ἀγαθὰ φρονέουσα: Διὸς δέ τοι ἄγγελός εἰμι,
	ὅς σευ ἄνευθεν ἐὼν μέγα κήδεται ἠδ' ἐλεαίρει.
	λύσασθαί ς' ἐκέλευσεν ̓Ολύμπιος ̔́Εκτορα δῖον,
	δῶρα δ' ̓Αχιλλῆϊ φερέμεν τά κε θυμὸν ἰήνῃ
	οἶον, μὴ δέ τις ἄλλος ἅμα Τρώων ἴτω ἀνήρ.
	κῆρύξ τίς τοι ἕποιτο γεραίτερος, ὅς κ' ἰθύνοι
	ἡμιόνους καὶ ἄμαξαν ἐύ̈τροχον, ἠδὲ καὶ αὖτις
	νεκρὸν ἄγοι προτὶ ἄστυ, τὸν ἔκτανε δῖος ̓Αχιλλεύς.
	μὴ δέ τί τοι θάνατος μελέτω φρεσὶ μηδέ τι τάρβος:
	τοῖος γάρ τοι πομπὸς ἅμ' ἕψεται ἀργεϊφόντης,
	ὅς ς' ἄξει εἷός κεν ἄγων ̓Αχιλῆϊ πελάσσῃ.
	αὐτὰρ ἐπὴν ἀγάγῃσιν ἔσω κλισίην ̓Αχιλῆος,
	οὔτ' αὐτὸς κτενέει ἀπό τ' ἄλλους πάντας ἐρύξει:
	οὔτε γάρ ἔστ' ἄφρων οὔτ' ἄσκοπος οὔτ' ἀλιτήμων,
	ἀλλὰ μάλ' ἐνδυκέως ἱκέτεω πεφιδήσεται ἀνδρός.
	ἣ μὲν ἄρ' ὣς εἰποῦς' ἀπέβη πόδας ὠκέα ̓͂Ιρις,
	αὐτὰρ ὅ γ' υἷας ἄμαξαν ἐύ̈τροχον ἡμιονείην
	ὁπλίσαι ἠνώγει, πείρινθα δὲ δῆσαι ἐπ' αὐτῆς.
	αὐτὸς δ' ἐς θάλαμον κατεβήσετο κηώεντα
	κέδρινον ὑψόροφον, ὃς γλήνεα πολλὰ κεχάνδει:
	ἐς δ' ἄλοχον ̔Εκάβην ἐκαλέσσατο φώνησέν τε:
	δαιμονίη Διόθεν μοι ̓Ολύμπιος ἄγγελος ἦλθε
	λύσασθαι φίλον υἱὸν ἰόντ' ἐπὶ νῆας ̓Αχαιῶν,
	δῶρα δ' ̓Αχιλλῆϊ φερέμεν τά κε θυμὸν ἰήνῃ.
	ἀλλ' ἄγε μοι τόδε εἰπὲ τί τοι φρεσὶν εἴδεται εἶναι;
	αἰνῶς γάρ μ' αὐτόν γε μένος καὶ θυμὸς ἄνωγε
	κεῖς' ἰέναι ἐπὶ νῆας ἔσω στρατὸν εὐρὺν ̓Αχαιῶν.
	ὣς φάτο, κώκυσεν δὲ γυνὴ καὶ ἀμείβετο μύθῳ:
	ὤ μοι πῇ δή τοι φρένες οἴχονθ', ᾗς τὸ πάρος περ
	ἔκλε' ἐπ' ἀνθρώπους ξείνους ἠδ' οἷσιν ἀνάσσεις;
	πῶς ἐθέλεις ἐπὶ νῆας ̓Αχαιῶν ἐλθέμεν οἶος
	ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς
	υἱέας ἐξενάριξε: σιδήρειόν νύ τοι ἦτορ.
	εἰ γάρ ς' αἱρήσει καὶ ἐσόψεται ὀφθαλμοῖσιν
	ὠμηστὴς καὶ ἄπιστος ἀνὴρ ὅ γε οὔ ς' ἐλεήσει,
	οὐδέ τί ς' αἰδέσεται. νῦν δὲ κλαίωμεν ἄνευθεν
	ἥμενοι ἐν μεγάρῳ: τῷ δ' ὥς ποθι Μοῖρα κραταιὴ
	γιγνομένῳ ἐπένησε λίνῳ, ὅτε μιν τέκον αὐτή,
	ἀργίποδας κύνας ἆσαι ἑῶν ἀπάνευθε τοκήων
	ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι
	ἐσθέμεναι προσφῦσα: τότ' ἄντιτα ἔργα γένοιτο
	παιδὸς ἐμοῦ, ἐπεὶ οὔ ἑ κακιζόμενόν γε κατέκτα,
	ἀλλὰ πρὸ Τρώων καὶ Τρωϊάδων βαθυκόλπων
	ἑσταότ' οὔτε φόβου μεμνημένον οὔτ' ἀλεωρῆς.
	τὴν δ' αὖτε προσέειπε γέρων Πρίαμος θεοειδής:
	μή μ' ἐθέλοντ' ἰέναι κατερύκανε, μὴ δέ μοι αὐτὴ
	ὄρνις ἐνὶ μεγάροισι κακὸς πέλευ: οὐδέ με πείσεις.
	εἰ μὲν γάρ τίς μ' ἄλλος ἐπιχθονίων ἐκέλευεν,
	ἢ οἳ μάντιές εἰσι θυοσκόοι ἢ ἱερῆες,
	ψεῦδός κεν φαῖμεν καὶ νοσφιζοίμεθα μᾶλλον:
	νῦν δ', αὐτὸς γὰρ ἄκουσα θεοῦ καὶ ἐσέδρακον ἄντην,
	εἶμι καὶ οὐχ ἅλιον ἔπος ἔσσεται. εἰ δέ μοι αἶσα
	τεθνάμεναι παρὰ νηυσὶν ̓Αχαιῶν χαλκοχιτώνων
	βούλομαι: αὐτίκα γάρ με κατακτείνειεν ̓Αχιλλεὺς
	ἀγκὰς ἑλόντ' ἐμὸν υἱόν, ἐπὴν γόου ἐξ ἔρον εἵην.
	ἦ καὶ φωριαμῶν ἐπιθήματα κάλ' ἀνέῳγεν:
	ἔνθεν δώδεκα μὲν περικαλλέας ἔξελε πέπλους,
	δώδεκα δ' ἁπλοί̈δας χλαίνας, τόσσους δὲ τάπητας,
	τόσσα δὲ φάρεα λευκά, τόσους δ' ἐπὶ τοῖσι χιτῶνας.
	χρυσοῦ δὲ στήσας ἔφερεν δέκα πάντα τάλαντα,
	ἐκ δὲ δύ' αἴθωνας τρίποδας, πίσυρας δὲ λέβητας,
	ἐκ δὲ δέπας περικαλλές, ὅ οἱ Θρῇκες πόρον ἄνδρες
	ἐξεσίην ἐλθόντι μέγα κτέρας: οὐδέ νυ τοῦ περ
	φείσατ' ἐνὶ μεγάροις ὃ γέρων, περὶ δ' ἤθελε θυμῷ
	λύσασθαι φίλον υἱόν. ὃ δὲ Τρῶας μὲν ἅπαντας
	αἰθούσης ἀπέεργεν ἔπεσς' αἰσχροῖσιν ἐνίσσων:
	ἔρρετε λωβητῆρες ἐλεγχέες: οὔ νυ καὶ ὑμῖν
	οἴκοι ἔνεστι γόος, ὅτι μ' ἤλθετε κηδήσοντες;
	ἦ ὀνόσασθ' ὅτι μοι Κρονίδης Ζεὺς ἄλγε' ἔδωκε
	παῖδ' ὀλέσαι τὸν ἄριστον; ἀτὰρ γνώσεσθε καὶ ὔμμες:
	ῥηί̈τεροι γὰρ μᾶλλον ̓Αχαιοῖσιν δὴ ἔσεσθε
	κείνου τεθνηῶτος ἐναιρέμεν. αὐτὰρ ἔγωγε
	πρὶν ἀλαπαζομένην τε πόλιν κεραϊζομένην τε
	ὀφθαλμοῖσιν ἰδεῖν βαίην δόμον ̓́Αϊδος εἴσω.
	ἦ καὶ σκηπανίῳ δίεπ' ἀνέρας: οἳ δ' ἴσαν ἔξω
	σπερχομένοιο γέροντος: ὃ δ' υἱάσιν οἷσιν ὁμόκλα
	νεικείων ̔́Ελενόν τε Πάριν τ' ̓Αγάθωνά τε δῖον
	Πάμμονά τ' ̓Αντίφονόν τε βοὴν ἀγαθόν τε Πολίτην
	Δηί̈φοβόν τε καὶ ̔Ιππόθοον καὶ δῖον ̓Αγαυόν:
	ἐννέα τοῖς ὃ γεραιὸς ὁμοκλήσας ἐκέλευε:
	σπεύσατέ μοι κακὰ τέκνα κατηφόνες: αἴθ' ἅμα πάντες
	̔́Εκτορος ὠφέλετ' ἀντὶ θοῇς ἐπὶ νηυσὶ πεφάσθαι.
	ὤ μοι ἐγὼ πανάποτμος, ἐπεὶ τέκον υἷας ἀρίστους
	Τροίῃ ἐν εὐρείῃ, τῶν δ' οὔ τινά φημι λελεῖφθαι,
	Μήστορά τ' ἀντίθεον καὶ Τρωί̈λον ἱππιοχάρμην
	̔́Εκτορά θ', ὃς θεὸς ἔσκε μετ' ἀνδράσιν, οὐδὲ ἐῴκει
	ἀνδρός γε θνητοῦ πάϊς ἔμμεναι ἀλλὰ θεοῖο.
	τοὺς μὲν ἀπώλες' ̓́Αρης, τὰ δ' ἐλέγχεα πάντα λέλειπται
	ψεῦσταί τ' ὀρχησταί τε χοροιτυπίῃσιν ἄριστοι
	ἀρνῶν ἠδ' ἐρίφων ἐπιδήμιοι ἁρπακτῆρες.
	οὐκ ἂν δή μοι ἄμαξαν ἐφοπλίσσαιτε τάχιστα,
	ταῦτά τε πάντ' ἐπιθεῖτε, ἵνα πρήσσωμεν ὁδοῖο;
	ὣς ἔφαθ', οἳ δ' ἄρα πατρὸς ὑποδείσαντες ὁμοκλὴν
	ἐκ μὲν ἄμαξαν ἄειραν ἐύ̈τροχον ἡμιονείην
	καλὴν πρωτοπαγέα, πείρινθα δὲ δῆσαν ἐπ' αὐτῆς,
	κὰδ δ' ἀπὸ πασσαλόφι ζυγὸν ᾕρεον ἡμιόνειον
	πύξινον ὀμφαλόεν εὖ οἰήκεσσιν ἀρηρός:
	ἐκ δ' ἔφερον ζυγόδεσμον ἅμα ζυγῷ ἐννεάπηχυ.
	καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ
	πέζῃ ἔπι πρώτῃ, ἐπὶ δὲ κρίκον ἕστορι βάλλον,
	τρὶς δ' ἑκάτερθεν ἔδησαν ἐπ' ὀμφαλόν, αὐτὰρ ἔπειτα
	ἑξείης κατέδησαν, ὑπὸ γλωχῖνα δ' ἔκαμψαν.
	ἐκ θαλάμου δὲ φέροντες ἐϋξέστης ἐπ' ἀπήνης
	νήεον ̔Εκτορέης κεφαλῆς ἀπερείσι' ἄποινα,
	ζεῦξαν δ' ἡμιόνους κρατερώνυχας ἐντεσιεργούς,
	τούς ῥά ποτε Πριάμῳ Μυσοὶ δόσαν ἀγλαὰ δῶρα.
	ἵππους δὲ Πριάμῳ ὕπαγον ζυγόν, οὓς ὃ γεραιὸς
	αὐτὸς ἔχων ἀτίταλλεν ἐϋξέστῃ ἐπὶ φάτνῃ.
	τὼ μὲν ζευγνύσθην ἐν δώμασιν ὑψηλοῖσι
	κῆρυξ καὶ Πρίαμος πυκινὰ φρεσὶ μήδε' ἔχοντες:
	ἀγχίμολον δέ σφ' ἦλθ' ̔Εκάβη τετιηότι θυμῷ
	οἶνον ἔχους' ἐν χειρὶ μελίφρονα δεξιτερῆφι
	χρυσέῳ ἐν δέπαϊ, ὄφρα λείψαντε κιοίτην:
	στῆ δ' ἵππων προπάροιθεν ἔπος τ' ἔφατ' ἔκ τ' ὀνόμαζε:
	τῆ σπεῖσον Διὶ πατρί, καὶ εὔχεο οἴκαδ' ἱκέσθαι
	ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς
	ὀτρύνει ἐπὶ νῆας ἐμεῖο μὲν οὐκ ἐθελούσης.
	ἀλλ' εὔχεο σύ γ' ἔπειτα κελαινεφέϊ Κρονίωνι
	̓Ιδαίῳ, ὅς τε Τροίην κατὰ πᾶσαν ὁρᾶται,
	αἴτει δ' οἰωνὸν ταχὺν ἄγγελον, ὅς τέ οἱ αὐτῷ
	φίλτατος οἰωνῶν, καί εὑ κράτος ἐστὶ μέγιστον,
	δεξιόν, ὄφρά μιν αὐτὸς ἐν ὀφθαλμοῖσι νοήσας
	τῷ πίσυνος ἐπὶ νῆας ἴῃς Δαναῶν ταχυπώλων.
	εἰ δέ τοι οὐ δώσει ἑὸν ἄγγελον εὐρύοπα Ζεύς,
	οὐκ ἂν ἔγωγέ ς' ἔπειτα ἐποτρύνουσα κελοίμην
	νῆας ἐπ' ̓Αργείων ἰέναι μάλα περ μεμαῶτα.
	τὴν δ' ἀπαμειβόμενος προσέφη Πρίαμος θεοειδής:
	ὦ γύναι οὐ μέν τοι τόδ' ἐφιεμένῃ ἀπιθήσω.
	ἐσθλὸν γὰρ Διὶ χεῖρας ἀνασχέμεν αἴ κ' ἐλεήσῃ.
	ἦ ῥα καὶ ἀμφίπολον ταμίην ὄτρυν' ὃ γεραιὸς
	χερσὶν ὕδωρ ἐπιχεῦαι ἀκήρατον: ἣ δὲ παρέστη
	χέρνιβον ἀμφίπολος πρόχοόν θ' ἅμα χερσὶν ἔχουσα.
	νιψάμενος δὲ κύπελλον ἐδέξατο ἧς ἀλόχοιο:
	εὔχετ' ἔπειτα στὰς μέσῳ ἕρκεϊ, λεῖβε δὲ οἶνον
	οὐρανὸν εἰσανιδών, καὶ φωνήσας ἔπος ηὔδα:
	Ζεῦ πάτερ ̓́Ιδηθεν μεδέων κύδιστε μέγιστε
	δός μ' ἐς ̓Αχιλλῆος φίλον ἐλθεῖν ἠδ' ἐλεεινόν,
	πέμψον δ' οἰωνὸν ταχὺν ἄγγελον, ὅς τε σοὶ αὐτῷ
	φίλτατος οἰωνῶν, καί εὑ κράτος ἐστὶ μέγιστον,
	δεξιόν, ὄφρά μιν αὐτὸς ἐν ὀφθαλμοῖσι νοήσας
	τῷ πίσυνος ἐπὶ νῆας ἴω Δαναῶν ταχυπώλων.
	ὣς ἔφατ' εὐχόμενος, τοῦ δ' ἔκλυε μητίετα Ζεὺς
	αὐτίκα δ' αἰετὸν ἧκε τελειότατον πετεηνῶν
	μόρφνον θηρητῆρ' ὃν καὶ περκνὸν καλέουσιν.
	ὅσση δ' ὑψορόφοιο θύρη θαλάμοιο τέτυκται
	ἀνέρος ἀφνειοῖο ἐὺ̈ κληῖ̈ς' ἀραρυῖα,
	τόσς' ἄρα τοῦ ἑκάτερθεν ἔσαν πτερά: εἴσατο δέ σφι
	δεξιὸς ἀί̈ξας διὰ ἄστεος: οἳ δὲ ἰδόντες
	γήθησαν, καὶ πᾶσιν ἐνὶ φρεσὶ θυμὸς ἰάνθη.
	σπερχόμενος δ' ὃ γεραιὸς ἑοῦ ἐπεβήσετο δίφρου,
	ἐκ δ' ἔλασε προθύροιο καὶ αἰθούσης ἐριδούπου.
	πρόσθε μὲν ἡμίονοι ἕλκον τετράκυκλον ἀπήνην,
	τὰς ̓Ιδαῖος ἔλαυνε δαί̈φρων: αὐτὰρ ὄπισθεν
	ἵπποι, τοὺς ὃ γέρων ἐφέπων μάστιγι κέλευε
	καρπαλίμως κατὰ ἄστυ: φίλοι δ' ἅμα πάντες ἕποντο
	πόλλ' ὀλοφυρόμενοι ὡς εἰ θάνατον δὲ κιόντα.
	οἳ δ' ἐπεὶ οὖν πόλιος κατέβαν, πεδίον δ' ἀφίκοντο,
	οἳ μὲν ἄρ' ἄψορροι προτὶ ̓́Ιλιον ἀπονέοντο
	παῖδες καὶ γαμβροί, τὼ δ' οὐ λάθον εὐρύοπα Ζῆν
	ἐς πεδίον προφανέντε: ἰδὼν δ' ἐλέησε γέροντα,
	αἶψα δ' ἄρ' ̔Ερμείαν υἱὸν φίλον ἀντίον ηὔδα:
	̔Ερμεία, σοὶ γάρ τε μάλιστά γε φίλτατόν ἐστιν
	ἀνδρὶ ἑταιρίσσαι, καί τ' ἔκλυες ᾧ κ' ἐθέλῃσθα,
	βάσκ' ἴθι καὶ Πρίαμον κοίλας ἐπὶ νῆας ̓Αχαιῶν
	ὣς ἄγαγ', ὡς μήτ' ἄρ τις ἴδῃ μήτ' ἄρ τε νοήσῃ
	τῶν ἄλλων Δαναῶν, πρὶν Πηλεί̈ωνα δ' ἱκέσθαι.
	ὣς ἔφατ', οὐδ' ἀπίθησε διάκτορος ἀργεϊφόντης.
	αὐτίκ' ἔπειθ' ὑπὸ ποσσὶν ἐδήσατο καλὰ πέδιλα
	ἀμβρόσια χρύσεια, τά μιν φέρον ἠμὲν ἐφ' ὑγρὴν
	ἠδ' ἐπ' ἀπείρονα γαῖαν ἅμα πνοιῇς ἀνέμοιο:
	εἵλετο δὲ ῥάβδον, τῇ τ' ἀνδρῶν ὄμματα θέλγει
	ὧν ἐθέλει, τοὺς δ' αὖτε καὶ ὑπνώοντας ἐγείρει:
	τὴν μετὰ χερσὶν ἔχων πέτετο κρατὺς ἀργεϊφόντης.
	αἶψα δ' ἄρα Τροίην τε καὶ ̔Ελλήσποντον ἵκανε,
	βῆ δ' ἰέναι κούρῳ αἰσυμνητῆρι ἐοικὼς
	πρῶτον ὑπηνήτῃ, τοῦ περ χαριεστάτη ἥβη.
	οἳ δ' ἐπεὶ οὖν μέγα σῆμα παρὲξ ̓́Ιλοιο ἔλασσαν,
	στῆσαν ἄρ' ἡμιόνους τε καὶ ἵππους ὄφρα πίοιεν
	ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.
	τὸν δ' ἐξ ἀγχιμόλοιο ἰδὼν ἐφράσσατο κῆρυξ
	̔Ερμείαν, ποτὶ δὲ Πρίαμον φάτο φώνησέν τε:
	φράζεο Δαρδανίδη: φραδέος νόου ἔργα τέτυκται.
	ἄνδρ' ὁρόω, τάχα δ' ἄμμε διαρραίσεσθαι ὀί̈ω.
	ἀλλ' ἄγε δὴ φεύγωμεν ἐφ' ἵππων, ἤ μιν ἔπειτα
	γούνων ἁψάμενοι λιτανεύσομεν αἴ κ' ἐλεήσῃ.
	ὣς φάτο, σὺν δὲ γέροντι νόος χύτο, δείδιε δ' αἰνῶς,
	ὀρθαὶ δὲ τρίχες ἔσταν ἐνὶ γναμπτοῖσι μέλεσσι,
	στῆ δὲ ταφών: αὐτὸς δ' ἐριούνιος ἐγγύθεν ἐλθὼν
	χεῖρα γέροντος ἑλὼν ἐξείρετο καὶ προσέειπε:
	πῇ πάτερ ὧδ' ἵππους τε καὶ ἡμιόνους ἰθύνεις
	νύκτα δι' ἀμβροσίην, ὅτε θ' εὕδουσι βροτοὶ ἄλλοι;
	οὐδὲ σύ γ' ἔδεισας μένεα πνείοντας ̓Αχαιούς,
	οἵ τοι δυσμενέες καὶ ἀνάρσιοι ἐγγὺς ἔασι;
	τῶν εἴ τίς σε ἴδοιτο θοὴν διὰ νύκτα μέλαιναν
	τοσσάδ' ὀνείατ' ἄγοντα, τίς ἂν δή τοι νόος εἴη;
	οὔτ' αὐτὸς νέος ἐσσί, γέρων δέ τοι οὗτος ὀπηδεῖ,
	ἄνδρ' ἀπαμύνασθαι, ὅτε τις πρότερος χαλεπήνῃ.
	ἀλλ' ἐγὼ οὐδέν σε ῥέξω κακά, καὶ δέ κεν ἄλλον
	σεῦ ἀπαλεξήσαιμι: φίλῳ δέ σε πατρὶ ἐί̈σκω.
	τὸν δ' ἠμείβετ' ἔπειτα γέρων Πρίαμος θεοειδής:
	οὕτω πῃ τάδε γ' ἐστὶ φίλον τέκος ὡς ἀγορεύεις.
	ἀλλ' ἔτι τις καὶ ἐμεῖο θεῶν ὑπερέσχεθε χεῖρα,
	ὅς μοι τοιόνδ' ἧκεν ὁδοιπόρον ἀντιβολῆσαι
	αἴσιον, οἷος δὴ σὺ δέμας καὶ εἶδος ἀγητός,
	πέπνυσαί τε νόῳ, μακάρων δ' ἔξεσσι τοκήων.
	τὸν δ' αὖτε προσέειπε διάκτορος ἀργεϊφόντης:
	ναὶ δὴ ταῦτά γε πάντα γέρον κατὰ μοῖραν ἔειπες.
	ἀλλ' ἄγε μοι τόδε εἰπὲ καὶ ἀτρεκέως κατάλεξον,
	ἠέ πῃ ἐκπέμπεις κειμήλια πολλὰ καὶ ἐσθλὰ
	ἄνδρας ἐς ἀλλοδαποὺς ἵνα περ τάδε τοι σόα μίμνῃ,
	ἦ ἤδη πάντες καταλείπετε ̓́Ιλιον ἱρὴν
	δειδιότες: τοῖος γὰρ ἀνὴρ ὤριστος ὄλωλε
	σὸς πάϊς: οὐ μὲν γάρ τι μάχης ἐπιδεύετ' ̓Αχαιῶν.
	τὸν δ' ἠμείβετ' ἔπειτα γέρων Πρίαμος θεοειδής:
	τίς δὲ σύ ἐσσι φέριστε τέων δ' ἔξεσσι τοκήων;
	ὥς μοι καλὰ τὸν οἶτον ἀπότμου παιδὸς ἔνισπες.
	τὸν δ' αὖτε προσέειπε διάκτορος ἀργεϊφόντης:
	πειρᾷ ἐμεῖο γεραιὲ καὶ εἴρεαι ̔́Εκτορα δῖον.
	τὸν μὲν ἐγὼ μάλα πολλὰ μάχῃ ἔνι κυδιανείρῃ
	ὀφθαλμοῖσιν ὄπωπα, καὶ εὖτ' ἐπὶ νηυσὶν ἐλάσσας
	̓Αργείους κτείνεσκε δαί̈ζων ὀξέϊ χαλκῷ:
	ἡμεῖς δ' ἑσταότες θαυμάζομεν: οὐ γὰρ ̓Αχιλλεὺς
	εἴα μάρνασθαι κεχολωμένος ̓Ατρεί̈ωνι.
	τοῦ γὰρ ἐγὼ θεράπων, μία δ' ἤγαγε νηῦς εὐεργής:
	Μυρμιδόνων δ' ἔξειμι, πατὴρ δέ μοί ἐστι Πολύκτωρ.
	ἀφνειὸς μὲν ὅ γ' ἐστί, γέρων δὲ δὴ ὡς σύ περ ὧδε,
	ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:
	τῶν μέτα παλλόμενος κλήρῳ λάχον ἐνθάδ' ἕπεσθαι.
	νῦν δ' ἦλθον πεδίον δ' ἀπὸ νηῶν: ἠῶθεν γὰρ
	θήσονται περὶ ἄστυ μάχην ἑλίκωπες ̓Αχαιοί.
	ἀσχαλόωσι γὰρ οἵδε καθήμενοι, οὐδὲ δύνανται
	ἴσχειν ἐσσυμένους πολέμου βασιλῆες ̓Αχαιῶν.
	τὸν δ' ἠμείβετ' ἔπειτα γέρων Πρίαμος θεοειδής:
	εἰ μὲν δὴ θεράπων Πηληϊάδεω ̓Αχιλῆος
	εἴς, ἄγε δή μοι πᾶσαν ἀληθείην κατάλεξον,
	ἢ ἔτι πὰρ νήεσσιν ἐμὸς πάϊς, ἦέ μιν ἤδη
	ᾗσι κυσὶν μελεϊστὶ ταμὼν προύθηκεν ̓Αχιλλεύς.
	τὸν δ' αὖτε προσέειπε διάκτορος ἀργεϊφόντης:
	ὦ γέρον οὔ πω τόν γε κύνες φάγον οὐδ' οἰωνοί,
	ἀλλ' ἔτι κεῖνος κεῖται ̓Αχιλλῆος παρὰ νηὶ̈
	αὔτως ἐν κλισίῃσι: δυωδεκάτη δέ οἱ ἠὼς
	κειμένῳ, οὐδέ τί οἱ χρὼς σήπεται, οὐδέ μιν εὐλαὶ
	ἔσθους', αἵ ῥά τε φῶτας ἀρηϊφάτους κατέδουσιν.
	ἦ μέν μιν περὶ σῆμα ἑοῦ ἑτάροιο φίλοιο
	ἕλκει ἀκηδέστως ἠὼς ὅτε δῖα φανήῃ,
	οὐδέ μιν αἰσχύνει: θηοῖό κεν αὐτὸς ἐπελθὼν
	οἷον ἐερσήεις κεῖται, περὶ δ' αἷμα νένιπται,
	οὐδέ ποθι μιαρός: σὺν δ' ἕλκεα πάντα μέμυκεν
	ὅσς' ἐτύπη: πολέες γὰρ ἐν αὐτῷ χαλκὸν ἔλασσαν.
	ὥς τοι κήδονται μάκαρες θεοὶ υἷος ἑῆος
	καὶ νέκυός περ ἐόντος, ἐπεί σφι φίλος περὶ κῆρι.
	ὣς φάτο, γήθησεν δ' ὃ γέρων, καὶ ἀμείβετο μύθῳ:
	ὦ τέκος, ἦ ῥ' ἀγαθὸν καὶ ἐναίσιμα δῶρα διδοῦναι
	ἀθανάτοις, ἐπεὶ οὔ ποτ' ἐμὸς πάϊς, εἴ ποτ' ἔην γε,
	λήθετ' ἐνὶ μεγάροισι θεῶν οἳ ̓́Ολυμπον ἔχουσι:
	τώ οἱ ἀπεμνήσαντο καὶ ἐν θανάτοιό περ αἴσῃ.
	ἀλλ' ἄγε δὴ τόδε δέξαι ἐμεῦ πάρα καλὸν ἄλεισον,
	αὐτόν τε ῥῦσαι, πέμψον δέ με σύν γε θεοῖσιν,
	ὄφρά κεν ἐς κλισίην Πηληϊάδεω ἀφίκωμαι.
	τὸν δ' αὖτε προσέειπε διάκτορος ἀργεϊφόντης:
	πειρᾷ ἐμεῖο γεραιὲ νεωτέρου, οὐδέ με πείσεις,
	ὅς με κέλῃ σέο δῶρα παρὲξ ̓Αχιλῆα δέχεσθαι.
	τὸν μὲν ἐγὼ δείδοικα καὶ αἰδέομαι περὶ κῆρι
	συλεύειν, μή μοί τι κακὸν μετόπισθε γένηται.
	σοὶ δ' ἂν ἐγὼ πομπὸς καί κε κλυτὸν ̓́Αργος ἱκοίμην,
	ἐνδυκέως ἐν νηὶ̈ θοῇ ἢ πεζὸς ὁμαρτέων:
	οὐκ ἄν τίς τοι πομπὸν ὀνοσσάμενος μαχέσαιτο.
	ἦ καὶ ἀναί̈ξας ἐριούνιος ἅρμα καὶ ἵππους
	καρπαλίμως μάστιγα καὶ ἡνία λάζετο χερσίν,
	ἐν δ' ἔπνευς' ἵπποισι καὶ ἡμιόνοις μένος ἠύ̈.
	ἀλλ' ὅτε δὴ πύργους τε νεῶν καὶ τάφρον ἵκοντο,
	οἳ δὲ νέον περὶ δόρπα φυλακτῆρες πονέοντο,
	τοῖσι δ' ἐφ' ὕπνον ἔχευε διάκτορος ἀργεϊφόντης
	πᾶσιν, ἄφαρ δ' ὤϊξε πύλας καὶ ἀπῶσεν ὀχῆας,
	ἐς δ' ἄγαγε Πρίαμόν τε καὶ ἀγλαὰ δῶρ' ἐπ' ἀπήνης.
	ἀλλ' ὅτε δὴ κλισίην Πηληϊάδεω ἀφίκοντο
	ὑψηλήν, τὴν Μυρμιδόνες ποίησαν ἄνακτι
	δοῦρ' ἐλάτης κέρσαντες: ἀτὰρ καθύπερθεν ἔρεψαν
	λαχνήεντ' ὄροφον λειμωνόθεν ἀμήσαντες:
	ἀμφὶ δέ οἱ μεγάλην αὐλὴν ποίησαν ἄνακτι
	σταυροῖσιν πυκινοῖσι: θύρην δ' ἔχε μοῦνος ἐπιβλὴς
	εἰλάτινος, τὸν τρεῖς μὲν ἐπιρρήσσεσκον ̓Αχαιοί,
	τρεῖς δ' ἀναοίγεσκον μεγάλην κληῖ̈δα θυράων
	τῶν ἄλλων: ̓Αχιλεὺς δ' ἄρ' ἐπιρρήσσεσκε καὶ οἶος:
	δή ῥα τόθ' ̔Ερμείας ἐριούνιος ᾦξε γέροντι,
	ἐς δ' ἄγαγε κλυτὰ δῶρα ποδώκεϊ Πηλεί̈ωνι,
	ἐξ ἵππων δ' ἀπέβαινεν ἐπὶ χθόνα φώνησέν τε:
	ὦ γέρον ἤτοι ἐγὼ θεὸς ἄμβροτος εἰλήλουθα
	̔Ερμείας: σοὶ γάρ με πατὴρ ἅμα πομπὸν ὄπασσεν.
	ἀλλ' ἤτοι μὲν ἐγὼ πάλιν εἴσομαι, οὐδ' ̓Αχιλῆος
	ὀφθαλμοὺς εἴσειμι: νεμεσσητὸν δέ κεν εἴη
	ἀθάνατον θεὸν ὧδε βροτοὺς ἀγαπαζέμεν ἄντην:
	τύνη δ' εἰσελθὼν λαβὲ γούνατα Πηλεί̈ωνος,
	καί μιν ὑπὲρ πατρὸς καὶ μητέρος ἠϋκόμοιο
	λίσσεο καὶ τέκεος, ἵνα οἱ σὺν θυμὸν ὀρίνῃς.
	ὣς ἄρα φωνήσας ἀπέβη πρὸς μακρὸν ̓́Ολυμπον
	̔Ερμείας: Πρίαμος δ' ἐξ ἵππων ἆλτο χαμᾶζε,
	̓Ιδαῖον δὲ κατ' αὖθι λίπεν: ὃ δὲ μίμνεν ἐρύκων
	ἵππους ἡμιόνους τε: γέρων δ' ἰθὺς κίεν οἴκου,
	τῇ ῥ' ̓Αχιλεὺς ἵζεσκε Διὶ̈ φίλος: ἐν δέ μιν αὐτὸν
	εὗρ', ἕταροι δ' ἀπάνευθε καθήατο: τὼ δὲ δύ' οἴω
	ἥρως Αὐτομέδων τε καὶ ̓́Αλκιμος ὄζος ̓́Αρηος
	ποίπνυον παρεόντε: νέον δ' ἀπέληγεν ἐδωδῆς
	ἔσθων καὶ πίνων: ἔτι καὶ παρέκειτο τράπεζα.
	τοὺς δ' ἔλαθ' εἰσελθὼν Πρίαμος μέγας, ἄγχι δ' ἄρα στὰς
	χερσὶν ̓Αχιλλῆος λάβε γούνατα καὶ κύσε χεῖρας
	δεινὰς ἀνδροφόνους, αἵ οἱ πολέας κτάνον υἷας.
	ὡς δ' ὅτ' ἂν ἄνδρ' ἄτη πυκινὴ λάβῃ, ὅς τ' ἐνὶ πάτρῃ
	φῶτα κατακτείνας ἄλλων ἐξίκετο δῆμον
	ἀνδρὸς ἐς ἀφνειοῦ, θάμβος δ' ἔχει εἰσορόωντας,
	ὣς ̓Αχιλεὺς θάμβησεν ἰδὼν Πρίαμον θεοειδέα:
	θάμβησαν δὲ καὶ ἄλλοι, ἐς ἀλλήλους δὲ ἴδοντο.
	τὸν καὶ λισσόμενος Πρίαμος πρὸς μῦθον ἔειπε:
	μνῆσαι πατρὸς σοῖο θεοῖς ἐπιείκελ' ̓Αχιλλεῦ,
	τηλίκου ὥς περ ἐγών, ὀλοῷ ἐπὶ γήραος οὐδῷ:
	καὶ μέν που κεῖνον περιναιέται ἀμφὶς ἐόντες
	τείρους', οὐδέ τίς ἐστιν ἀρὴν καὶ λοιγὸν ἀμῦναι.
	ἀλλ' ἤτοι κεῖνός γε σέθεν ζώοντος ἀκούων
	χαίρει τ' ἐν θυμῷ, ἐπί τ' ἔλπεται ἤματα πάντα
	ὄψεσθαι φίλον υἱὸν ἀπὸ Τροίηθεν ἰόντα:
	αὐτὰρ ἐγὼ πανάποτμος, ἐπεὶ τέκον υἷας ἀρίστους
	Τροίῃ ἐν εὐρείῃ, τῶν δ' οὔ τινά φημι λελεῖφθαι.
	πεντήκοντά μοι ἦσαν ὅτ' ἤλυθον υἷες ̓Αχαιῶν:
	ἐννεακαίδεκα μέν μοι ἰῆς ἐκ νηδύος ἦσαν,
	τοὺς δ' ἄλλους μοι ἔτικτον ἐνὶ μεγάροισι γυναῖκες.
	τῶν μὲν πολλῶν θοῦρος ̓́Αρης ὑπὸ γούνατ' ἔλυσεν:
	ὃς δέ μοι οἶος ἔην, εἴρυτο δὲ ἄστυ καὶ αὐτούς,
	τὸν σὺ πρῴην κτεῖνας ἀμυνόμενον περὶ πάτρης
	̔́Εκτορα: τοῦ νῦν εἵνεχ' ἱκάνω νῆας ̓Αχαιῶν
	λυσόμενος παρὰ σεῖο, φέρω δ' ἀπερείσι' ἄποινα.
	ἀλλ' αἰδεῖο θεοὺς ̓Αχιλεῦ, αὐτόν τ' ἐλέησον
	μνησάμενος σοῦ πατρός: ἐγὼ δ' ἐλεεινότερός περ,
	ἔτλην δ' οἷ' οὔ πώ τις ἐπιχθόνιος βροτὸς ἄλλος,
	ἀνδρὸς παιδοφόνοιο ποτὶ στόμα χεῖρ' ὀρέγεσθαι.
	ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο:
	ἁψάμενος δ' ἄρα χειρὸς ἀπώσατο ἦκα γέροντα.
	τὼ δὲ μνησαμένω ὃ μὲν ̔́Εκτορος ἀνδροφόνοιο
	κλαῖ' ἁδινὰ προπάροιθε ποδῶν ̓Αχιλῆος ἐλυσθείς,
	αὐτὰρ ̓Αχιλλεὺς κλαῖεν ἑὸν πατέρ', ἄλλοτε δ' αὖτε
	Πάτροκλον: τῶν δὲ στοναχὴ κατὰ δώματ' ὀρώρει.
	αὐτὰρ ἐπεί ῥα γόοιο τετάρπετο δῖος ̓Αχιλλεύς,
	καί οἱ ἀπὸ πραπίδων ἦλθ' ἵμερος ἠδ' ἀπὸ γυίων,
	αὐτίκ' ἀπὸ θρόνου ὦρτο, γέροντα δὲ χειρὸς ἀνίστη
	οἰκτίρων πολιόν τε κάρη πολιόν τε γένειον,
	καί μιν φωνήσας ἔπεα πτερόεντα προσηύδα:
	ἆ δείλ', ἦ δὴ πολλὰ κάκ' ἄνσχεο σὸν κατὰ θυμόν.
	πῶς ἔτλης ἐπὶ νῆας ̓Αχαιῶν ἐλθέμεν οἶος
	ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς
	υἱέας ἐξενάριξα; σιδήρειόν νύ τοι ἦτορ.
	ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' ἔμπης
	ἐν θυμῷ κατακεῖσθαι ἐάσομεν ἀχνύμενοί περ:
	οὐ γάρ τις πρῆξις πέλεται κρυεροῖο γόοιο:
	ὡς γὰρ ἐπεκλώσαντο θεοὶ δειλοῖσι βροτοῖσι
	ζώειν ἀχνυμένοις: αὐτοὶ δέ τ' ἀκηδέες εἰσί.
	δοιοὶ γάρ τε πίθοι κατακείαται ἐν Διὸς οὔδει
	δώρων οἷα δίδωσι κακῶν, ἕτερος δὲ ἑάων:
	ᾧ μέν κ' ἀμμίξας δώῃ Ζεὺς τερπικέραυνος,
	ἄλλοτε μέν τε κακῷ ὅ γε κύρεται, ἄλλοτε δ' ἐσθλῷ:
	ᾧ δέ κε τῶν λυγρῶν δώῃ, λωβητὸν ἔθηκε,
	καί ἑ κακὴ βούβρωστις ἐπὶ χθόνα δῖαν ἐλαύνει,
	φοιτᾷ δ' οὔτε θεοῖσι τετιμένος οὔτε βροτοῖσιν.
	ὣς μὲν καὶ Πηλῆϊ θεοὶ δόσαν ἀγλαὰ δῶρα
	ἐκ γενετῆς: πάντας γὰρ ἐπ' ἀνθρώπους ἐκέκαστο
	ὄλβῳ τε πλούτῳ τε, ἄνασσε δὲ Μυρμιδόνεσσι,
	καί οἱ θνητῷ ἐόντι θεὰν ποίησαν ἄκοιτιν.
	ἀλλ' ἐπὶ καὶ τῷ θῆκε θεὸς κακόν, ὅττί οἱ οὔ τι
	παίδων ἐν μεγάροισι γονὴ γένετο κρειόντων,
	ἀλλ' ἕνα παῖδα τέκεν παναώριον: οὐδέ νυ τόν γε
	γηράσκοντα κομίζω, ἐπεὶ μάλα τηλόθι πάτρης
	ἧμαι ἐνὶ Τροίῃ, σέ τε κήδων ἠδὲ σὰ τέκνα.
	καὶ σὲ γέρον τὸ πρὶν μὲν ἀκούομεν ὄλβιον εἶναι:
	ὅσσον Λέσβος ἄνω Μάκαρος ἕδος ἐντὸς ἐέργει
	καὶ Φρυγίη καθύπερθε καὶ ̔Ελλήσποντος ἀπείρων,
	τῶν σε γέρον πλούτῳ τε καὶ υἱάσι φασὶ κεκάσθαι.
	αὐτὰρ ἐπεί τοι πῆμα τόδ' ἤγαγον Οὐρανίωνες
	αἰεί τοι περὶ ἄστυ μάχαι τ' ἀνδροκτασίαι τε.
	ἄνσχεο, μὴ δ' ἀλίαστον ὀδύρεο σὸν κατὰ θυμόν:
	οὐ γάρ τι πρήξεις ἀκαχήμενος υἷος ἑῆος,
	οὐδέ μιν ἀνστήσεις, πρὶν καὶ κακὸν ἄλλο πάθῃσθα.
	τὸν δ' ἠμείβετ' ἔπειτα γέρων Πρίαμος θεοειδής:
	μή πω μ' ἐς θρόνον ἵζε διοτρεφὲς ὄφρά κεν ̔́Εκτωρ
	κεῖται ἐνὶ κλισίῃσιν ἀκηδής, ἀλλὰ τάχιστα
	λῦσον ἵν' ὀφθαλμοῖσιν ἴδω: σὺ δὲ δέξαι ἄποινα
	πολλά, τά τοι φέρομεν: σὺ δὲ τῶνδ' ἀπόναιο, καὶ ἔλθοις
	σὴν ἐς πατρίδα γαῖαν, ἐπεί με πρῶτον ἔασας
	αὐτόν τε ζώειν καὶ ὁρᾶν φάος ἠελίοιο.
	τὸν δ' ἄρ' ὑπόδρα ἰδὼν προσέφη πόδας ὠκὺς ̓Αχιλλεύς:
	μηκέτι νῦν μ' ἐρέθιζε γέρον: νοέω δὲ καὶ αὐτὸς
	̔́Εκτορά τοι λῦσαι, Διόθεν δέ μοι ἄγγελος ἦλθε
	μήτηρ, ἥ μ' ἔτεκεν, θυγάτηρ ἁλίοιο γέροντος.
	καὶ δέ σε γιγνώσκω Πρίαμε φρεσίν, οὐδέ με λήθεις,
	ὅττι θεῶν τίς ς' ἦγε θοὰς ἐπὶ νῆας ̓Αχαιῶν.
	οὐ γάρ κε τλαίη βροτὸς ἐλθέμεν, οὐδὲ μάλ' ἡβῶν,
	ἐς στρατόν: οὐδὲ γὰρ ἂν φυλάκους λάθοι, οὐδέ κ' ὀχῆα
	ῥεῖα μετοχλίσσειε θυράων ἡμετεράων.
	τὼ νῦν μή μοι μᾶλλον ἐν ἄλγεσι θυμὸν ὀρίνῃς,
	μή σε γέρον οὐδ' αὐτὸν ἐνὶ κλισίῃσιν ἐάσω
	καὶ ἱκέτην περ ἐόντα, Διὸς δ' ἀλίτωμαι ἐφετμάς.
	ὣς ἔφατ', ἔδεισεν δ' ὃ γέρων καὶ ἐπείθετο μύθῳ.
	Πηλεί̈δης δ' οἴκοιο λέων ὣς ἆλτο θύραζε
	οὐκ οἶος, ἅμα τῷ γε δύω θεράποντες ἕποντο
	ἥρως Αὐτομέδων ἠδ' ̓́Αλκιμος, οὕς ῥα μάλιστα
	τῖ' ̓Αχιλεὺς ἑτάρων μετὰ Πάτροκλόν γε θανόντα,
	οἳ τόθ' ὑπὸ ζυγόφιν λύον ἵππους ἡμιόνους τε,
	ἐς δ' ἄγαγον κήρυκα καλήτορα τοῖο γέροντος,
	κὰδ δ' ἐπὶ δίφρου εἷσαν: ἐϋξέστου δ' ἀπ' ἀπήνης
	ᾕρεον ̔Εκτορέης κεφαλῆς ἀπερείσι' ἄποινα.
	κὰδ δ' ἔλιπον δύο φάρε' ἐύ̈ννητόν τε χιτῶνα,
	ὄφρα νέκυν πυκάσας δοίη οἶκον δὲ φέρεσθαι.
	δμῳὰς δ' ἐκκαλέσας λοῦσαι κέλετ' ἀμφί τ' ἀλεῖψαι
	νόσφιν ἀειράσας, ὡς μὴ Πρίαμος ἴδοι υἱόν,
	μὴ ὃ μὲν ἀχνυμένῃ κραδίῃ χόλον οὐκ ἐρύσαιτο
	παῖδα ἰδών, ̓Αχιλῆϊ δ' ὀρινθείη φίλον ἦτορ,
	καί ἑ κατακτείνειε, Διὸς δ' ἀλίτηται ἐφετμάς.
	τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,
	ἀμφὶ δέ μιν φᾶρος καλὸν βάλον ἠδὲ χιτῶνα,
	αὐτὸς τόν γ' ̓Αχιλεὺς λεχέων ἐπέθηκεν ἀείρας,
	σὺν δ' ἕταροι ἤειραν ἐϋξέστην ἐπ' ἀπήνην.
	ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:
	μή μοι Πάτροκλε σκυδμαινέμεν, αἴ κε πύθηαι
	εἰν ̓́Αϊδός περ ἐὼν ὅτι ̔́Εκτορα δῖον ἔλυσα
	πατρὶ φίλῳ, ἐπεὶ οὔ μοι ἀεικέα δῶκεν ἄποινα.
	σοὶ δ' αὖ ἐγὼ καὶ τῶνδ' ἀποδάσσομαι ὅσς' ἐπέοικεν.
	ἦ ῥα, καὶ ἐς κλισίην πάλιν ἤϊε δῖος ̓Αχιλλεύς,
	ἕζετο δ' ἐν κλισμῷ πολυδαιδάλῳ ἔνθεν ἀνέστη
	τοίχου τοῦ ἑτέρου, ποτὶ δὲ Πρίαμον φάτο μῦθον:
	υἱὸς μὲν δή τοι λέλυται γέρον ὡς ἐκέλευες,
	κεῖται δ' ἐν λεχέεσς': ἅμα δ' ἠοῖ φαινομένηφιν
	ὄψεαι αὐτὸς ἄγων: νῦν δὲ μνησώμεθα δόρπου.
	καὶ γάρ τ' ἠύ̈κομος Νιόβη ἐμνήσατο σίτου,
	τῇ περ δώδεκα παῖδες ἐνὶ μεγάροισιν ὄλοντο
	ἓξ μὲν θυγατέρες, ἓξ δ' υἱέες ἡβώοντες.
	τοὺς μὲν ̓Απόλλων πέφνεν ἀπ' ἀργυρέοιο βιοῖο
	χωόμενος Νιόβῃ, τὰς δ' ̓́Αρτεμις ἰοχέαιρα,
	οὕνεκ' ἄρα Λητοῖ ἰσάσκετο καλλιπαρῄῳ:
	φῆ δοιὼ τεκέειν, ἣ δ' αὐτὴ γείνατο πολλούς:
	τὼ δ' ἄρα καὶ δοιώ περ ἐόντ' ἀπὸ πάντας ὄλεσσαν.
	οἳ μὲν ἄρ' ἐννῆμαρ κέατ' ἐν φόνῳ, οὐδέ τις ἦεν
	κατθάψαι, λαοὺς δὲ λίθους ποίησε Κρονίων:
	τοὺς δ' ἄρα τῇ δεκάτῃ θάψαν θεοὶ Οὐρανίωνες.
	ἣ δ' ἄρα σίτου μνήσατ', ἐπεὶ κάμε δάκρυ χέουσα.
	νῦν δέ που ἐν πέτρῃσιν ἐν οὔρεσιν οἰοπόλοισιν
	ἐν Σιπύλῳ, ὅθι φασὶ θεάων ἔμμεναι εὐνὰς
	νυμφάων, αἵ τ' ἀμφ' ̓Αχελώϊον ἐρρώσαντο,
	ἔνθα λίθος περ ἐοῦσα θεῶν ἐκ κήδεα πέσσει.
	ἀλλ' ἄγε δὴ καὶ νῶϊ μεδώμεθα δῖε γεραιὲ
	σίτου: ἔπειτά κεν αὖτε φίλον παῖδα κλαίοισθα
	̓́Ιλιον εἰσαγαγών: πολυδάκρυτος δέ τοι ἔσται.
	ἦ καὶ ἀναί̈ξας ὄϊν ἄργυφον ὠκὺς ̓Αχιλλεὺς
	σφάξ': ἕταροι δ' ἔδερόν τε καὶ ἄμφεπον εὖ κατὰ κόσμον,
	μίστυλλόν τ' ἄρ' ἐπισταμένως πεῖράν τ' ὀβελοῖσιν,
	ὄπτησάν τε περιφραδέως, ἐρύσαντό τε πάντα.
	Αὐτομέδων δ' ἄρα σῖτον ἑλὼν ἐπένειμε τραπέζῃ
	καλοῖς ἐν κανέοισιν: ἀτὰρ κρέα νεῖμεν ̓Αχιλλεύς.
	οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.
	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
	ἤτοι Δαρδανίδης Πρίαμος θαύμαζ' ̓Αχιλῆα
	ὅσσος ἔην οἷός τε: θεοῖσι γὰρ ἄντα ἐῴκει:
	αὐτὰρ ὃ Δαρδανίδην Πρίαμον θαύμαζεν ̓Αχιλλεὺς
	εἰσορόων ὄψίν τ' ἀγαθὴν καὶ μῦθον ἀκούων.
	αὐτὰρ ἐπεὶ τάρπησαν ἐς ἀλλήλους ὁρόωντες,
	τὸν πρότερος προσέειπε γέρων Πρίαμος θεοειδής:
	λέξον νῦν με τάχιστα διοτρεφές, ὄφρα καὶ ἤδη
	ὕπνῳ ὕπο γλυκερῷ ταρπώμεθα κοιμηθέντες:
	οὐ γάρ πω μύσαν ὄσσε ὑπὸ βλεφάροισιν ἐμοῖσιν
	ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,
	ἀλλ' αἰεὶ στενάχω καὶ κήδεα μυρία πέσσω
	αὐλῆς ἐν χόρτοισι κυλινδόμενος κατὰ κόπρον.
	νῦν δὴ καὶ σίτου πασάμην καὶ αἴθοπα οἶνον
	λαυκανίης καθέηκα: πάρος γε μὲν οὔ τι πεπάσμην.
	ἦ ῥ', ̓Αχιλεὺς δ' ἑτάροισιν ἰδὲ δμῳῇσι κέλευσε
	δέμνι' ὑπ' αἰθούσῃ θέμεναι καὶ ῥήγεα καλὰ
	πορφύρε' ἐμβαλέειν, στορέσαι τ' ἐφύπερθε τάπητας,
	χλαίνας τ' ἐνθέμεναι οὔλας καθύπερθεν ἕσασθαι.
	αἳ δ' ἴσαν ἐκ μεγάροιο δάος μετὰ χερσὶν ἔχουσαι,
	αἶψα δ' ἄρα στόρεσαν δοιὼ λέχε' ἐγκονέουσαι.
	τὸν δ' ἐπικερτομέων προσέφη πόδας ὠκὺς ̓Αχιλλεύς:
	ἐκτὸς μὲν δὴ λέξο γέρον φίλε, μή τις ̓Αχαιῶν
	ἐνθάδ' ἐπέλθῃσιν βουληφόρος, οἵ τέ μοι αἰεὶ
	βουλὰς βουλεύουσι παρήμενοι, ἣ θέμις ἐστί:
	τῶν εἴ τίς σε ἴδοιτο θοὴν διὰ νύκτα μέλαιναν,
	αὐτίκ' ἂν ἐξείποι ̓Αγαμέμνονι ποιμένι λαῶν,
	καί κεν ἀνάβλησις λύσιος νεκροῖο γένηται.
	ἀλλ' ἄγε μοι τόδε εἰπὲ καὶ ἀτρεκέως κατάλεξον,
	ποσσῆμαρ μέμονας κτερεϊζέμεν ̔́Εκτορα δῖον,
	ὄφρα τέως αὐτός τε μένω καὶ λαὸν ἐρύκω.
	τὸν δ' ἠμείβετ' ἔπειτα γέρων Πρίαμος θεοειδής:
	εἰ μὲν δή μ' ἐθέλεις τελέσαι τάφον ̔́Εκτορι δίῳ,
	ὧδέ κέ μοι ῥέζων ̓Αχιλεῦ κεχαρισμένα θείης.
	οἶσθα γὰρ ὡς κατὰ ἄστυ ἐέλμεθα, τηλόθι δ' ὕλη
	ἀξέμεν ἐξ ὄρεος, μάλα δὲ Τρῶες δεδίασιν.
	ἐννῆμαρ μέν κ' αὐτὸν ἐνὶ μεγάροις γοάοιμεν,
	τῇ δεκάτῃ δέ κε θάπτοιμεν δαινῦτό τε λαός,
	ἑνδεκάτῃ δέ κε τύμβον ἐπ' αὐτῷ ποιήσαιμεν,
	τῇ δὲ δυωδεκάτῃ πολεμίξομεν εἴ περ ἀνάγκη.
	τὸν δ' αὖτε προσέειπε ποδάρκης δῖος ̓Αχιλλεύς:
	ἔσται τοι καὶ ταῦτα γέρον Πρίαμ' ὡς σὺ κελεύεις:
	σχήσω γὰρ πόλεμον τόσσον χρόνον ὅσσον ἄνωγας.
	ὣς ἄρα φωνήσας ἐπὶ καρπῷ χεῖρα γέροντος
	ἔλλαβε δεξιτερήν, μή πως δείσει' ἐνὶ θυμῷ.
	οἳ μὲν ἄρ' ἐν προδόμῳ δόμου αὐτόθι κοιμήσαντο
	κῆρυξ καὶ Πρίαμος πυκινὰ φρεσὶ μήδε' ἔχοντες,
	αὐτὰρ ̓Αχιλλεὺς εὗδε μυχῷ κλισίης ἐϋπήκτου:
	τῷ δὲ Βρισηὶ̈ς παρελέξατο καλλιπάρῃος.
	ἄλλοι μέν ῥα θεοί τε καὶ ἀνέρες ἱπποκορυσταὶ
	εὗδον παννύχιοι μαλακῷ δεδμημένοι ὕπνῳ:
	ἀλλ' οὐχ ̔Ερμείαν ἐριούνιον ὕπνος ἔμαρπτεν
	ὁρμαίνοντ' ἀνὰ θυμὸν ὅπως Πρίαμον βασιλῆα
	νηῶν ἐκπέμψειε λαθὼν ἱεροὺς πυλαωρούς.
	στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:
	ὦ γέρον οὔ νύ τι σοί γε μέλει κακόν, οἷον ἔθ' εὕδεις
	ἀνδράσιν ἐν δηί̈οισιν, ἐπεί ς' εἴασεν ̓Αχιλλεύς.
	καὶ νῦν μὲν φίλον υἱὸν ἐλύσαο, πολλὰ δ' ἔδωκας:
	σεῖο δέ κε ζωοῦ καὶ τρὶς τόσα δοῖεν ἄποινα
	παῖδες τοὶ μετόπισθε λελειμμένοι, αἴ κ' ̓Αγαμέμνων
	γνώῃ ς' ̓Ατρεί̈δης, γνώωσι δὲ πάντες ̓Αχαιοί.
	ὣς ἔφατ', ἔδεισεν δ' ὃ γέρων, κήρυκα δ' ἀνίστη.
	τοῖσιν δ' ̔Ερμείας ζεῦξ' ἵππους ἡμιόνους τε,
	ῥίμφα δ' ἄρ' αὐτὸς ἔλαυνε κατὰ στρατόν, οὐδέ τις ἔγνω.
	ἀλλ' ὅτε δὴ πόρον ἷξον ἐϋρρεῖος ποταμοῖο
	Ξάνθου δινήεντος, ὃν ἀθάνατος τέκετο Ζεύς,
	̔Ερμείας μὲν ἔπειτ' ἀπέβη πρὸς μακρὸν ̓́Ολυμπον,
	̓Ηὼς δὲ κροκόπεπλος ἐκίδνατο πᾶσαν ἐπ' αἶαν,
	οἳ δ' εἰς ἄστυ ἔλων οἰμωγῇ τε στοναχῇ τε
	ἵππους, ἡμίονοι δὲ νέκυν φέρον. οὐδέ τις ἄλλος
	ἔγνω πρόσθ' ἀνδρῶν καλλιζώνων τε γυναικῶν,
	ἀλλ' ἄρα Κασσάνδρη ἰκέλη χρυσῇ ̓Αφροδίτῃ
	Πέργαμον εἰσαναβᾶσα φίλον πατέρ' εἰσενόησεν
	ἑσταότ' ἐν δίφρῳ, κήρυκά τε ἀστυβοώτην:
	τὸν δ' ἄρ' ἐφ' ἡμιόνων ἴδε κείμενον ἐν λεχέεσσι:
	κώκυσέν τ' ἄρ' ἔπειτα γέγωνέ τε πᾶν κατὰ ἄστυ:
	ὄψεσθε Τρῶες καὶ Τρῳάδες ̔́Εκτορ' ἰόντες,
	εἴ ποτε καὶ ζώοντι μάχης ἐκνοστήσαντι
	χαίρετ', ἐπεὶ μέγα χάρμα πόλει τ' ἦν παντί τε δήμῳ.
	ὣς ἔφατ', οὐδέ τις αὐτόθ' ἐνὶ πτόλεϊ λίπετ' ἀνὴρ
	οὐδὲ γυνή: πάντας γὰρ ἀάσχετον ἵκετο πένθος:
	ἀγχοῦ δὲ ξύμβληντο πυλάων νεκρὸν ἄγοντι.
	πρῶται τόν γ' ἄλοχός τε φίλη καὶ πότνια μήτηρ
	τιλλέσθην ἐπ' ἄμαξαν ἐύ̈τροχον ἀί̈ξασαι
	ἁπτόμεναι κεφαλῆς: κλαίων δ' ἀμφίσταθ' ὅμιλος.
	καί νύ κε δὴ πρόπαν ἦμαρ ἐς ἠέλιον καταδύντα
	̔́Εκτορα δάκρυ χέοντες ὀδύροντο πρὸ πυλάων,
	εἰ μὴ ἄρ' ἐκ δίφροιο γέρων λαοῖσι μετηύδα:
	εἴξατέ μοι οὐρεῦσι διελθέμεν: αὐτὰρ ἔπειτα
	ἄσεσθε κλαυθμοῖο, ἐπὴν ἀγάγωμι δόμον δέ.
	ὣς ἔφαθ', οἳ δὲ διέστησαν καὶ εἶξαν ἀπήνῃ.
	οἳ δ' ἐπεὶ εἰσάγαγον κλυτὰ δώματα, τὸν μὲν ἔπειτα
	τρητοῖς ἐν λεχέεσσι θέσαν, παρὰ δ' εἷσαν ἀοιδοὺς
	θρήνων ἐξάρχους, οἵ τε στονόεσσαν ἀοιδὴν
	οἳ μὲν ἄρ' ἐθρήνεον, ἐπὶ δὲ στενάχοντο γυναῖκες.
	τῇσιν δ' ̓Ανδρομάχη λευκώλενος ἦρχε γόοιο
	̔́Εκτορος ἀνδροφόνοιο κάρη μετὰ χερσὶν ἔχουσα:
	ἆνερ ἀπ' αἰῶνος νέος ὤλεο, κὰδ δέ με χήρην
	λείπεις ἐν μεγάροισι: πάϊς δ' ἔτι νήπιος αὔτως
	ὃν τέκομεν σύ τ' ἐγώ τε δυσάμμοροι, οὐδέ μιν οἴω
	ἥβην ἵξεσθαι: πρὶν γὰρ πόλις ἥδε κατ' ἄκρης
	πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν
	ῥύσκευ, ἔχες δ' ἀλόχους κεδνὰς καὶ νήπια τέκνα,
	αἳ δή τοι τάχα νηυσὶν ὀχήσονται γλαφυρῇσι,
	καὶ μὲν ἐγὼ μετὰ τῇσι: σὺ δ' αὖ τέκος ἢ ἐμοὶ αὐτῇ
	ἕψεαι, ἔνθά κεν ἔργα ἀεικέα ἐργάζοιο
	ἀθλεύων πρὸ ἄνακτος ἀμειλίχου, ἤ τις ̓Αχαιῶν
	ῥίψει χειρὸς ἑλὼν ἀπὸ πύργου λυγρὸν ὄλεθρον
	χωόμενος, ᾧ δή που ἀδελφεὸν ἔκτανεν ̔́Εκτωρ
	ἢ πατέρ' ἠὲ καὶ υἱόν, ἐπεὶ μάλα πολλοὶ ̓Αχαιῶν
	̔́Εκτορος ἐν παλάμῃσιν ὀδὰξ ἕλον ἄσπετον οὖδας.
	οὐ γὰρ μείλιχος ἔσκε πατὴρ τεὸς ἐν δαὶ̈ λυγρῇ:
	τὼ καί μιν λαοὶ μὲν ὀδύρονται κατὰ ἄστυ,
	ἀρητὸν δὲ τοκεῦσι γόον καὶ πένθος ἔθηκας
	̔́Εκτορ: ἐμοὶ δὲ μάλιστα λελείψεται ἄλγεα λυγρά.
	οὐ γάρ μοι θνῄσκων λεχέων ἐκ χεῖρας ὄρεξας,
	οὐδέ τί μοι εἶπες πυκινὸν ἔπος, οὗ τέ κεν αἰεὶ
	μεμνῄμην νύκτάς τε καὶ ἤματα δάκρυ χέουσα.
	ὣς ἔφατο κλαίους', ἐπὶ δὲ στενάχοντο γυναῖκες.
	τῇσιν δ' αὖθ' ̔Εκάβη ἁδινοῦ ἐξῆρχε γόοιο:
	̔́Εκτορ ἐμῷ θυμῷ πάντων πολὺ φίλτατε παίδων,
	ἦ μέν μοι ζωός περ ἐὼν φίλος ἦσθα θεοῖσιν:
	οἳ δ' ἄρα σεῦ κήδοντο καὶ ἐν θανάτοιό περ αἴσῃ.
	ἄλλους μὲν γὰρ παῖδας ἐμοὺς πόδας ὠκὺς ̓Αχιλλεὺς
	πέρνασχ' ὅν τιν' ἕλεσκε πέρην ἁλὸς ἀτρυγέτοιο,
	ἐς Σάμον ἔς τ' ̓́Ιμβρον καὶ Λῆμνον ἀμιχθαλόεσσαν:
	σεῦ δ' ἐπεὶ ἐξέλετο ψυχὴν ταναήκεϊ χαλκῷ,
	πολλὰ ῥυστάζεσκεν ἑοῦ περὶ σῆμ' ἑτάροιο
	Πατρόκλου, τὸν ἔπεφνες: ἀνέστησεν δέ μιν οὐδ' ὧς.
	νῦν δέ μοι ἑρσήεις καὶ πρόσφατος ἐν μεγάροισι
	κεῖσαι, τῷ ἴκελος ὅν τ' ἀργυρότοξος ̓Απόλλων
	οἷς ἀγανοῖσι βέλεσσιν ἐποιχόμενος κατέπεφνεν.
	ὣς ἔφατο κλαίουσα, γόον δ' ἀλίαστον ὄρινε.
	τῇσι δ' ἔπειθ' ̔Ελένη τριτάτη ἐξῆρχε γόοιο:
	̔́Εκτορ ἐμῷ θυμῷ δαέρων πολὺ φίλτατε πάντων,
	ἦ μέν μοι πόσις ἐστὶν ̓Αλέξανδρος θεοειδής,
	ὅς μ' ἄγαγε Τροίηνδ': ὡς πρὶν ὤφελλον ὀλέσθαι.
	ἤδη γὰρ νῦν μοι τόδε εἰκοστὸν ἔτος ἐστὶν
	ἐξ οὗ κεῖθεν ἔβην καὶ ἐμῆς ἀπελήλυθα πάτρης:
	ἀλλ' οὔ πω σεῦ ἄκουσα κακὸν ἔπος οὐδ' ἀσύφηλον:
	ἀλλ' εἴ τίς με καὶ ἄλλος ἐνὶ μεγάροισιν ἐνίπτοι
	δαέρων ἢ γαλόων ἢ εἰνατέρων εὐπέπλων,
	ἢ ἑκυρή, ἑκυρὸς δὲ πατὴρ ὣς ἤπιος αἰεί,
	ἀλλὰ σὺ τὸν ἐπέεσσι παραιφάμενος κατέρυκες
	σῇ τ' ἀγανοφροσύνῃ καὶ σοῖς ἀγανοῖς ἐπέεσσι.
	τὼ σέ θ' ἅμα κλαίω καὶ ἔμ' ἄμμορον ἀχνυμένη κῆρ:
	οὐ γάρ τίς μοι ἔτ' ἄλλος ἐνὶ Τροίῃ εὐρείῃ
	ἤπιος οὐδὲ φίλος, πάντες δέ με πεφρίκασιν.
	ὣς ἔφατο κλαίους', ἐπὶ δ' ἔστενε δῆμος ἀπείρων.
	λαοῖσιν δ' ὃ γέρων Πρίαμος μετὰ μῦθον ἔειπεν:
	ἄξετε νῦν Τρῶες ξύλα ἄστυ δέ, μὴ δέ τι θυμῷ
	δείσητ' ̓Αργείων πυκινὸν λόχον: ἦ γὰρ ̓Αχιλλεὺς
	πέμπων μ' ὧδ' ἐπέτελλε μελαινάων ἀπὸ νηῶν
	μὴ πρὶν πημανέειν πρὶν δωδεκάτη μόλῃ ἠώς.
	ὣς ἔφαθ', οἳ δ' ὑπ' ἀμάξῃσιν βόας ἡμιόνους τε
	ζεύγνυσαν, αἶψα δ' ἔπειτα πρὸ ἄστεος ἠγερέθοντο.
	ἐννῆμαρ μὲν τοί γε ἀγίνεον ἄσπετον ὕλην:
	ἀλλ' ὅτε δὴ δεκάτη ἐφάνη φαεσίμβροτος ἠώς,
	καὶ τότ' ἄρ' ἐξέφερον θρασὺν ̔́Εκτορα δάκρυ χέοντες,
	ἐν δὲ πυρῇ ὑπάτῃ νεκρὸν θέσαν, ἐν δ' ἔβαλον πῦρ.
	ἦμος δ' ἠριγένεια φάνη ῥοδοδάκτυλος ̓Ηώς,
	τῆμος ἄρ' ἀμφὶ πυρὴν κλυτοῦ ̔́Εκτορος ἔγρετο λαός.
	αὐτὰρ ἐπεί ῥ' ἤγερθεν ὁμηγερέες τ' ἐγένοντο
	πρῶτον μὲν κατὰ πυρκαϊὴν σβέσαν αἴθοπι οἴνῳ
	πᾶσαν, ὁπόσσον ἐπέσχε πυρὸς μένος: αὐτὰρ ἔπειτα
	ὀστέα λευκὰ λέγοντο κασίγνητοί θ' ἕταροί τε
	μυρόμενοι, θαλερὸν δὲ κατείβετο δάκρυ παρειῶν.
	καὶ τά γε χρυσείην ἐς λάρνακα θῆκαν ἑλόντες
	πορφυρέοις πέπλοισι καλύψαντες μαλακοῖσιν.
	αἶψα δ' ἄρ' ἐς κοίλην κάπετον θέσαν, αὐτὰρ ὕπερθε
	πυκνοῖσιν λάεσσι κατεστόρεσαν μεγάλοισι:
	ῥίμφα δὲ σῆμ' ἔχεαν, περὶ δὲ σκοποὶ ἥατο πάντῃ,
	μὴ πρὶν ἐφορμηθεῖεν ἐϋκνήμιδες ̓Αχαιοί.
	χεύαντες δὲ τὸ σῆμα πάλιν κίον: αὐτὰρ ἔπειτα
	εὖ συναγειρόμενοι δαίνυντ' ἐρικυδέα δαῖτα
	δώμασιν ἐν Πριάμοιο διοτρεφέος βασιλῆος.
	ὣς οἵ γ' ἀμφίεπον τάφον ̔́Εκτορος ἱπποδάμοιο.
