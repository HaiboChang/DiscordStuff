	ὣς οἳ μὲν παρὰ νηυσὶ κορωνίσι θωρήσσοντο
	ἀμφὶ σὲ Πηλέος υἱὲ μάχης ἀκόρητον ̓Αχαιοί,
	Τρῶες δ' αὖθ' ἑτέρωθεν ἐπὶ θρωσμῷ πεδίοιο:
	Ζεὺς δὲ Θέμιστα κέλευσε θεοὺς ἀγορὴν δὲ καλέσσαι
	κρατὸς ἀπ' Οὐλύμποιο πολυπτύχου: ἣ δ' ἄρα πάντῃ
	φοιτήσασα κέλευσε Διὸς πρὸς δῶμα νέεσθαι.
	οὔτέ τις οὖν ποταμῶν ἀπέην νόσφ' ̓Ωκεανοῖο,
	οὔτ' ἄρα νυμφάων αἵ τ' ἄλσεα καλὰ νέμονται
	καὶ πηγὰς ποταμῶν καὶ πίσεα ποιήεντα.
	ἐλθόντες δ' ἐς δῶμα Διὸς νεφεληγερέταο
	ξεστῇς αἰθούσῃσιν ἐνίζανον, ἃς Διὶ πατρὶ
	̔́Ηφαιστος ποίησεν ἰδυίῃσι πραπίδεσσιν.
	ὣς οἳ μὲν Διὸς ἔνδον ἀγηγέρατ': οὐδ' ἐνοσίχθων
	νηκούστησε θεᾶς, ἀλλ' ἐξ ἁλὸς ἦλθε μετ' αὐτούς,
	ἷζε δ' ἄρ' ἐν μέσσοισι, Διὸς δ' ἐξείρετο βουλήν:
	τίπτ' αὖτ' ἀργικέραυνε θεοὺς ἀγορὴν δὲ κάλεσσας;
	ἦ τι περὶ Τρώων καὶ ̓Αχαιῶν μερμηρίζεις;
	τῶν γὰρ νῦν ἄγχιστα μάχη πόλεμός τε δέδηε.
	τὸν δ' ἀπαμειβόμενος προσέφη νεφεληγερέτα Ζεύς:
	ἔγνως ἐννοσίγαιε ἐμὴν ἐν στήθεσι βουλὴν
	ὧν ἕνεκα ξυνάγειρα: μέλουσί μοι ὀλλύμενοί περ.
	ἀλλ' ἤτοι μὲν ἐγὼ μενέω πτυχὶ Οὐλύμποιο
	ἥμενος, ἔνθ' ὁρόων φρένα τέρψομαι: οἳ δὲ δὴ ἄλλοι
	ἔρχεσθ' ὄφρ' ἂν ἵκησθε μετὰ Τρῶας καὶ ̓Αχαιούς,
	ἀμφοτέροισι δ' ἀρήγεθ' ὅπῃ νόος ἐστὶν ἑκάστου.
	εἰ γὰρ ̓Αχιλλεὺς οἶος ἐπὶ Τρώεσσι μαχεῖται
	οὐδὲ μίνυνθ' ἕξουσι ποδώκεα Πηλεί̈ωνα.
	καὶ δέ τί μιν καὶ πρόσθεν ὑποτρομέεσκον ὁρῶντες:
	νῦν δ' ὅτε δὴ καὶ θυμὸν ἑταίρου χώεται αἰνῶς
	δείδω μὴ καὶ τεῖχος ὑπέρμορον ἐξαλαπάξῃ.
	ὣς ἔφατο Κρονίδης, πόλεμον δ' ἀλίαστον ἔγειρε.
	βὰν δ' ἴμεναι πόλεμον δὲ θεοὶ δίχα θυμὸν ἔχοντες:
	̔́Ηρη μὲν μετ' ἀγῶνα νεῶν καὶ Παλλὰς ̓Αθήνη
	ἠδὲ Ποσειδάων γαιήοχος ἠδ' ἐριούνης
	̔Ερμείας, ὃς ἐπὶ φρεσὶ πευκαλίμῃσι κέκασται:
	̔́Ηφαιστος δ' ἅμα τοῖσι κίε σθένεϊ βλεμεαίνων
	χωλεύων, ὑπὸ δὲ κνῆμαι ῥώοντο ἀραιαί.
	ἐς δὲ Τρῶας ̓́Αρης κορυθαίολος, αὐτὰρ ἅμ' αὐτῷ
	Φοῖβος ἀκερσεκόμης ἠδ' ̓́Αρτεμις ἰοχέαιρα
	Λητώ τε Ξάνθός τε φιλομειδής τ' ̓Αφροδίτη.
	εἷος μέν ῥ' ἀπάνευθε θεοὶ θνητῶν ἔσαν ἀνδρῶν,
	τεῖος ̓Αχαιοὶ μὲν μέγα κύδανον, οὕνεκ' ̓Αχιλλεὺς
	ἐξεφάνη, δηρὸν δὲ μάχης ἐπέπαυτ' ἀλεγεινῆς:
	Τρῶας δὲ τρόμος αἰνὸς ὑπήλυθε γυῖα ἕκαστον
	δειδιότας, ὅθ' ὁρῶντο ποδώκεα Πηλεί̈ωνα
	τεύχεσι λαμπόμενον βροτολοιγῷ ἶσον ̓́Αρηϊ.
	αὐτὰρ ἐπεὶ μεθ' ὅμιλον ̓Ολύμπιοι ἤλυθον ἀνδρῶν,
	ὦρτο δ' ̓́Ερις κρατερὴ λαοσσόος, αὖε δ' ̓Αθήνη
	στᾶς' ὁτὲ μὲν παρὰ τάφρον ὀρυκτὴν τείχεος ἐκτός,
	ἄλλοτ' ἐπ' ἀκτάων ἐριδούπων μακρὸν ἀύ̈τει.
	αὖε δ' ̓́Αρης ἑτέρωθεν ἐρεμνῇ λαίλαπι ἶσος
	ὀξὺ κατ' ἀκροτάτης πόλιος Τρώεσσι κελεύων,
	ἄλλοτε πὰρ Σιμόεντι θέων ἐπὶ Καλλικολώνῃ.
	ὣς τοὺς ἀμφοτέρους μάκαρες θεοὶ ὀτρύνοντες
	σύμβαλον, ἐν δ' αὐτοῖς ἔριδα ῥήγνυντο βαρεῖαν:
	δεινὸν δὲ βρόντησε πατὴρ ἀνδρῶν τε θεῶν τε
	ὑψόθεν: αὐτὰρ νέρθε Ποσειδάων ἐτίναξε
	γαῖαν ἀπειρεσίην ὀρέων τ' αἰπεινὰ κάρηνα.
	πάντες δ' ἐσσείοντο πόδες πολυπίδακος ̓́Ιδης
	καὶ κορυφαί, Τρώων τε πόλις καὶ νῆες ̓Αχαιῶν.
	ἔδεισεν δ' ὑπένερθεν ἄναξ ἐνέρων ̓Αϊδωνεύς,
	δείσας δ' ἐκ θρόνου ἆλτο καὶ ἴαχε, μή οἱ ὕπερθε
	γαῖαν ἀναρρήξειε Ποσειδάων ἐνοσίχθων,
	οἰκία δὲ θνητοῖσι καὶ ἀθανάτοισι φανείη
	σμερδαλέ' εὐρώεντα, τά τε στυγέουσι θεοί περ:
	τόσσος ἄρα κτύπος ὦρτο θεῶν ἔριδι ξυνιόντων.
	ἤτοι μὲν γὰρ ἔναντα Ποσειδάωνος ἄνακτος
	ἵστατ' ̓Απόλλων Φοῖβος ἔχων ἰὰ πτερόεντα,
	ἄντα δ' ̓Ενυαλίοιο θεὰ γλαυκῶπις ̓Αθήνη:
	̔́Ηρῃ δ' ἀντέστη χρυσηλάκατος κελαδεινὴ
	̓́Αρτεμις ἰοχέαιρα κασιγνήτη ἑκάτοιο:
	Λητοῖ δ' ἀντέστη σῶκος ἐριούνιος ̔Ερμῆς,
	ἄντα δ' ἄρ' ̔Ηφαίστοιο μέγας ποταμὸς βαθυδίνης,
	ὃν Ξάνθον καλέουσι θεοί, ἄνδρες δὲ Σκάμανδρον.
	ὣς οἳ μὲν θεοὶ ἄντα θεῶν ἴσαν: αὐτὰρ ̓Αχιλλεὺς
	̔́Εκτορος ἄντα μάλιστα λιλαίετο δῦναι ὅμιλον
	Πριαμίδεω: τοῦ γάρ ῥα μάλιστά ἑ θυμὸς ἀνώγει
	αἵματος ἆσαι ̓́Αρηα ταλαύρινον πολεμιστήν.
	Αἰνείαν δ' ἰθὺς λαοσσόος ὦρσεν ̓Απόλλων
	ἀντία Πηλεί̈ωνος, ἐνῆκε δέ οἱ μένος ἠύ̈:
	υἱέϊ δὲ Πριάμοιο Λυκάονι εἴσατο φωνήν:
	τῷ μιν ἐεισάμενος προσέφη Διὸς υἱὸς ̓Απόλλων:
	Αἰνεία Τρώων βουληφόρε ποῦ τοι ἀπειλαὶ
	ἃς Τρώων βασιλεῦσιν ὑπίσχεο οἰνοποτάζων
	Πηλεί̈δεω ̓Αχιλῆος ἐναντίβιον πολεμίξειν;
	τὸν δ' αὖτ' Αἰνείας ἀπαμειβόμενος προσέειπε:
	Πριαμίδη τί με ταῦτα καὶ οὐκ ἐθέλοντα κελεύεις
	ἀντία Πηλεί̈ωνος ὑπερθύμοιο μάχεσθαι;
	οὐ μὲν γὰρ νῦν πρῶτα ποδώκεος ἄντ' ̓Αχιλῆος
	στήσομαι, ἀλλ' ἤδη με καὶ ἄλλοτε δουρὶ φόβησεν
	ἐξ ̓́Ιδης, ὅτε βουσὶν ἐπήλυθεν ἡμετέρῃσι,
	πέρσε δὲ Λυρνησσὸν καὶ Πήδασον: αὐτὰρ ἐμὲ Ζεὺς
	εἰρύσαθ', ὅς μοι ἐπῶρσε μένος λαιψηρά τε γοῦνα.
	ἦ κ' ἐδάμην ὑπὸ χερσὶν ̓Αχιλλῆος καὶ ̓Αθήνης,
	ἥ οἱ πρόσθεν ἰοῦσα τίθει φάος ἠδ' ἐκέλευεν
	ἔγχεϊ χαλκείῳ Λέλεγας καὶ Τρῶας ἐναίρειν.
	τὼ οὐκ ἔστ' ̓Αχιλῆος ἐναντίον ἄνδρα μάχεσθαι:
	αἰεὶ γὰρ πάρα εἷς γε θεῶν ὃς λοιγὸν ἀμύνει.
	καὶ δ' ἄλλως τοῦ γ' ἰθὺ βέλος πέτετ', οὐδ' ἀπολήγει
	πρὶν χροὸς ἀνδρομέοιο διελθέμεν. εἰ δὲ θεός περ
	ἶσον τείνειεν πολέμου τέλος, οὔ κε μάλα ῥέα
	νικήσει', οὐδ' εἰ παγχάλκεος εὔχεται εἶναι.
	τὸν δ' αὖτε προσέειπεν ἄναξ Διὸς υἱὸς ̓Απόλλων:
	ἥρως ἀλλ' ἄγε καὶ σὺ θεοῖς αἰειγενέτῃσιν
	εὔχεο: καὶ δὲ σέ φασι Διὸς κούρης ̓Αφροδίτης
	ἐκγεγάμεν, κεῖνος δὲ χερείονος ἐκ θεοῦ ἐστίν:
	ἣ μὲν γὰρ Διός ἐσθ', ἣ δ' ἐξ ἁλίοιο γέροντος.
	ἀλλ' ἰθὺς φέρε χαλκὸν ἀτειρέα, μηδέ σε πάμπαν
	λευγαλέοις ἐπέεσσιν ἀποτρεπέτω καὶ ἀρειῇ.
	ὣς εἰπὼν ἔμπνευσε μένος μέγα ποιμένι λαῶν,
	βῆ δὲ διὰ προμάχων κεκορυθμένος αἴθοπι χαλκῷ.
	οὐδ' ἔλαθ' ̓Αγχίσαο πάϊς λευκώλενον ̔́Ηρην
	ἀντία Πηλεί̈ωνος ἰὼν ἀνὰ οὐλαμὸν ἀνδρῶν:
	ἣ δ' ἄμυδις στήσασα θεοὺς μετὰ μῦθον ἔειπε:
	φράζεσθον δὴ σφῶϊ Ποσείδαον καὶ ̓Αθήνη
	ἐν φρεσὶν ὑμετέρῃσιν, ὅπως ἔσται τάδε ἔργα.
	Αἰνείας ὅδ' ἔβη κεκορυθμένος αἴθοπι χαλκῷ
	ἀντία Πηλεί̈ωνος, ἀνῆκε δὲ Φοῖβος ̓Απόλλων.
	ἀλλ' ἄγεθ', ἡμεῖς πέρ μιν ἀποτρωπῶμεν ὀπίσσω
	αὐτόθεν, ἤ τις ἔπειτα καὶ ἡμείων ̓Αχιλῆϊ
	παρσταίη, δοίη δὲ κράτος μέγα, μηδέ τι θυμῷ
	δευέσθω, ἵνα εἰδῇ ὅ μιν φιλέουσιν ἄριστοι
	ἀθανάτων, οἳ δ' αὖτ' ἀνεμώλιοι οἳ τὸ πάρος περ
	Τρωσὶν ἀμύνουσιν πόλεμον καὶ δηϊοτῆτα.
	πάντες δ' Οὐλύμποιο κατήλθομεν ἀντιόωντες
	τῆσδε μάχης, ἵνα μή τι μετὰ Τρώεσσι πάθῃσι
	σήμερον: ὕστερον αὖτε τὰ πείσεται ἅσσά οἱ αἶσα
	γιγνομένῳ ἐπένησε λίνῳ ὅτε μιν τέκε μήτηρ.
	εἰ δ' ̓Αχιλεὺς οὐ ταῦτα θεῶν ἐκ πεύσεται ὀμφῆς
	δείσετ' ἔπειθ', ὅτε κέν τις ἐναντίβιον θεὸς ἔλθῃ
	ἐν πολέμῳ: χαλεποὶ δὲ θεοὶ φαίνεσθαι ἐναργεῖς.
	τὴν δ' ἠμείβετ' ἔπειτα Ποσειδάων ἐνοσίχθων:
	̔́Ηρη μὴ χαλέπαινε παρ' ἐκ νόον: οὐδέ τί σε χρή.
	οὐκ ἂν ἔγωγ' ἐθέλοιμι θεοὺς ἔριδι ξυνελάσσαι
	ἡμέας τοὺς ἄλλους, ἐπεὶ ἦ πολὺ φέρτεροί εἰμεν:
	ἀλλ' ἡμεῖς μὲν ἔπειτα καθεζώμεσθα κιόντες
	ἐκ πάτου ἐς σκοπιήν, πόλεμος δ' ἄνδρεσσι μελήσει.
	εἰ δέ κ' ̓́Αρης ἄρχωσι μάχης ἢ Φοῖβος ̓Απόλλων,
	ἢ ̓Αχιλῆ' ἴσχωσι καὶ οὐκ εἰῶσι μάχεσθαι,
	αὐτίκ' ἔπειτα καὶ ἄμμι παρ' αὐτόθι νεῖκος ὀρεῖται
	φυλόπιδος: μάλα δ' ὦκα διακρινθέντας ὀί̈ω
	ἂψ ἴμεν Οὔλυμπον δὲ θεῶν μεθ' ὁμήγυριν ἄλλων
	ἡμετέρῃς ὑπὸ χερσὶν ἀναγκαίηφι δαμέντας.
	ὣς ἄρα φωνήσας ἡγήσατο κυανοχαίτης
	τεῖχος ἐς ἀμφίχυτον ̔Ηρακλῆος θείοιο
	ὑψηλόν, τό ῥά οἱ Τρῶες καὶ Παλλὰς ̓Αθήνη
	ποίεον, ὄφρα τὸ κῆτος ὑπεκπροφυγὼν ἀλέαιτο,
	ὁππότε μιν σεύαιτο ἀπ' ἠϊόνος πεδίον δέ.
	ἔνθα Ποσειδάων κατ' ἄρ' ἕζετο καὶ θεοὶ ἄλλοι,
	ἀμφὶ δ' ἄρ' ἄρρηκτον νεφέλην ὤμοισιν ἕσαντο:
	οἳ δ' ἑτέρωσε καθῖζον ἐπ' ὀφρύσι Καλλικολώνης
	ἀμφὶ σὲ ἤϊε Φοῖβε καὶ ̓́Αρηα πτολίπορθον.
	ὣς οἳ μέν ῥ' ἑκάτερθε καθήατο μητιόωντες
	βουλάς: ἀρχέμεναι δὲ δυσηλεγέος πολέμοιο
	ὄκνεον ἀμφότεροι, Ζεὺς δ' ἥμενος ὕψι κέλευε.
	τῶν δ' ἅπαν ἐπλήσθη πεδίον καὶ λάμπετο χαλκῷ
	ἀνδρῶν ἠδ' ἵππων: κάρκαιρε δὲ γαῖα πόδεσσιν
	ὀρνυμένων ἄμυδις. δύο δ' ἀνέρες ἔξοχ' ἄριστοι
	ἐς μέσον ἀμφοτέρων συνίτην μεμαῶτε μάχεσθαι
	Αἰνείας τ' ̓Αγχισιάδης καὶ δῖος ̓Αχιλλεύς.
	Αἰνείας δὲ πρῶτος ἀπειλήσας ἐβεβήκει
	νευστάζων κόρυθι βριαρῇ: ἀτὰρ ἀσπίδα θοῦριν
	πρόσθεν ἔχε στέρνοιο, τίνασσε δὲ χάλκεον ἔγχος.
	Πηλεί̈δης δ' ἑτέρωθεν ἐναντίον ὦρτο λέων ὣς
	σίντης, ὅν τε καὶ ἄνδρες ἀποκτάμεναι μεμάασιν
	ἀγρόμενοι πᾶς δῆμος: ὃ δὲ πρῶτον μὲν ἀτίζων
	ἔρχεται, ἀλλ' ὅτε κέν τις ἀρηϊθόων αἰζηῶν
	δουρὶ βάλῃ ἐάλη τε χανών, περί τ' ἀφρὸς ὀδόντας
	γίγνεται, ἐν δέ τέ οἱ κραδίῃ στένει ἄλκιμον ἦτορ,
	οὐρῇ δὲ πλευράς τε καὶ ἰσχία ἀμφοτέρωθεν
	μαστίεται, ἑὲ δ' αὐτὸν ἐποτρύνει μαχέσασθαι,
	γλαυκιόων δ' ἰθὺς φέρεται μένει, ἤν τινα πέφνῃ
	ἀνδρῶν, ἢ αὐτὸς φθίεται πρώτῳ ἐν ὁμίλῳ:
	ὣς ̓Αχιλῆ' ὄτρυνε μένος καὶ θυμὸς ἀγήνωρ
	ἀντίον ἐλθέμεναι μεγαλήτορος Αἰνείαο.
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
	τὸν πρότερος προσέειπε ποδάρκης δῖος ̓Αχιλλεύς:
	Αἰνεία τί σὺ τόσσον ὁμίλου πολλὸν ἐπελθὼν
	ἔστης; ἦ σέ γε θυμὸς ἐμοὶ μαχέσασθαι ἀνώγει
	ἐλπόμενον Τρώεσσιν ἀνάξειν ἱπποδάμοισι
	τιμῆς τῆς Πριάμου; ἀτὰρ εἴ κεν ἔμ' ἐξεναρίξῃς,
	οὔ τοι τοὔνεκά γε Πρίαμος γέρας ἐν χερὶ θήσει:
	εἰσὶν γάρ οἱ παῖδες, ὃ δ' ἔμπεδος οὐδ' ἀεσίφρων.
	ἦ νύ τί τοι Τρῶες τέμενος τάμον ἔξοχον ἄλλων
	καλὸν φυταλιῆς καὶ ἀρούρης, ὄφρα νέμηαι
	αἴ κεν ἐμὲ κτείνῃς; χαλεπῶς δέ ς' ἔολπα τὸ ῥέξειν.
	ἤδη μὲν σέ γέ φημι καὶ ἄλλοτε δουρὶ φοβῆσαι.
	ἦ οὐ μέμνῃ ὅτε πέρ σε βοῶν ἄπο μοῦνον ἐόντα
	σεῦα κατ' ̓Ιδαίων ὀρέων ταχέεσσι πόδεσσι
	καρπαλίμως; τότε δ' οὔ τι μετατροπαλίζεο φεύγων.
	ἔνθεν δ' ἐς Λυρνησσὸν ὑπέκφυγες: αὐτὰρ ἐγὼ τὴν
	πέρσα μεθορμηθεὶς σὺν ̓Αθήνῃ καὶ Διὶ πατρί,
	ληϊάδας δὲ γυναῖκας ἐλεύθερον ἦμαρ ἀπούρας
	ἦγον: ἀτὰρ σὲ Ζεὺς ἐρρύσατο καὶ θεοὶ ἄλλοι.
	ἀλλ' οὐ νῦν ἐρύεσθαι ὀί̈ομαι, ὡς ἐνὶ θυμῷ
	βάλλεαι: ἀλλά ς' ἔγωγ' ἀναχωρήσαντα κελεύω
	ἐς πληθὺν ἰέναι, μηδ' ἀντίος ἵστας' ἐμεῖο,
	πρίν τι κακὸν παθέειν: ῥεχθὲν δέ τε νήπιος ἔγνω.
	τὸν δ' αὖτ' Αἰνείας ἀπαμείβετο φώνησέν τε:
	Πηλεί̈δη μὴ δὴ ἐπέεσσί με νηπύτιον ὣς
	ἔλπεο δειδίξεσθαι, ἐπεὶ σάφα οἶδα καὶ αὐτὸς
	ἠμὲν κερτομίας ἠδ' αἴσυλα μυθήσασθαι.
	ἴδμεν δ' ἀλλήλων γενεήν, ἴδμεν δὲ τοκῆας
	πρόκλυτ' ἀκούοντες ἔπεα θνητῶν ἀνθρώπων:
	ὄψει δ' οὔτ' ἄρ πω σὺ ἐμοὺς ἴδες οὔτ' ἄρ' ἐγὼ σούς.
	φασὶ σὲ μὲν Πηλῆος ἀμύμονος ἔκγονον εἶναι,
	μητρὸς δ' ἐκ Θέτιδος καλλιπλοκάμου ἁλοσύδνης:
	αὐτὰρ ἐγὼν υἱὸς μεγαλήτορος ̓Αγχίσαο
	εὔχομαι ἐκγεγάμεν, μήτηρ δέ μοί ἐστ' ̓Αφροδίτη:
	τῶν δὴ νῦν ἕτεροί γε φίλον παῖδα κλαύσονται
	σήμερον: οὐ γάρ φημ' ἐπέεσσί γε νηπυτίοισιν
	ὧδε διακρινθέντε μάχης ἐξαπονέεσθαι.
	εἰ δ' ἐθέλεις καὶ ταῦτα δαήμεναι, ὄφρ' ἐὺ̈ εἰδῇς
	ἡμετέρην γενεήν, πολλοὶ δέ μιν ἄνδρες ἴσασι:
	Δάρδανον αὖ πρῶτον τέκετο νεφεληγερέτα Ζεύς,
	κτίσσε δὲ Δαρδανίην, ἐπεὶ οὔ πω ̓́Ιλιος ἱρὴ
	ἐν πεδίῳ πεπόλιστο πόλις μερόπων ἀνθρώπων,
	ἀλλ' ἔθ' ὑπωρείας ᾤκεον πολυπίδακος ̓́Ιδης.
	Δάρδανος αὖ τέκεθ' υἱὸν ̓Εριχθόνιον βασιλῆα,
	ὃς δὴ ἀφνειότατος γένετο θνητῶν ἀνθρώπων:
	τοῦ τρισχίλιαι ἵπποι ἕλος κάτα βουκολέοντο
	θήλειαι, πώλοισιν ἀγαλλόμεναι ἀταλῇσι.
	τάων καὶ Βορέης ἠράσσατο βοσκομενάων,
	ἵππῳ δ' εἰσάμενος παρελέξατο κυανοχαίτῃ:
	αἳ δ' ὑποκυσάμεναι ἔτεκον δυοκαίδεκα πώλους.
	αἳ δ' ὅτε μὲν σκιρτῷεν ἐπὶ ζείδωρον ἄρουραν,
	ἄκρον ἐπ' ἀνθερίκων καρπὸν θέον οὐδὲ κατέκλων:
	ἀλλ' ὅτε δὴ σκιρτῷεν ἐπ' εὐρέα νῶτα θαλάσσης,
	ἄκρον ἐπὶ ῥηγμῖνος ἁλὸς πολιοῖο θέεσκον.
	Τρῶα δ' ̓Εριχθόνιος τέκετο Τρώεσσιν ἄνακτα:
	Τρωὸς δ' αὖ τρεῖς παῖδες ἀμύμονες ἐξεγένοντο
	̓͂Ιλός τ' ̓Ασσάρακός τε καὶ ἀντίθεος Γανυμήδης,
	ὃς δὴ κάλλιστος γένετο θνητῶν ἀνθρώπων:
	τὸν καὶ ἀνηρείψαντο θεοὶ Διὶ οἰνοχοεύειν
	κάλλεος εἵνεκα οἷο ἵν' ἀθανάτοισι μετείη.
	̓͂Ιλος δ' αὖ τέκεθ' υἱὸν ἀμύμονα Λαομέδοντα:
	Λαομέδων δ' ἄρα Τιθωνὸν τέκετο Πρίαμόν τε
	Λάμπόν τε Κλυτίον θ' ̔Ικετάονά τ' ὄζον ̓́Αρηος:
	̓Ασσάρακος δὲ Κάπυν, ὃ δ' ἄρ' ̓Αγχίσην τέκε παῖδα:
	αὐτὰρ ἔμ' ̓Αγχίσης, Πρίαμος δ' ἔτεχ' ̔́Εκτορα δῖον.
	ταύτης τοι γενεῆς τε καὶ αἵματος εὔχομαι εἶναι.
	Ζεὺς δ' ἀρετὴν ἄνδρεσσιν ὀφέλλει τε μινύθει τε
	ὅππως κεν ἐθέλῃσιν: ὃ γὰρ κάρτιστος ἁπάντων.
	ἀλλ' ἄγε μηκέτι ταῦτα λεγώμεθα νηπύτιοι ὣς
	ἑσταότ' ἐν μέσσῃ ὑσμίνῃ δηϊοτῆτος.
	ἔστι γὰρ ἀμφοτέροισιν ὀνείδεα μυθήσασθαι
	πολλὰ μάλ', οὐδ' ἂν νηῦς ἑκατόζυγος ἄχθος ἄροιτο.
	στρεπτὴ δὲ γλῶσς' ἐστὶ βροτῶν, πολέες δ' ἔνι μῦθοι
	παντοῖοι, ἐπέων δὲ πολὺς νομὸς ἔνθα καὶ ἔνθα.
	ὁπποῖόν κ' εἴπῃσθα ἔπος, τοῖόν κ' ἐπακούσαις.
	ἀλλὰ τί ἢ ἔριδας καὶ νείκεα νῶϊν ἀνάγκη
	νεικεῖν ἀλλήλοισιν ἐναντίον ὥς τε γυναῖκας,
	αἵ τε χολωσάμεναι ἔριδος πέρι θυμοβόροιο
	νεικεῦς' ἀλλήλῃσι μέσην ἐς ἄγυιαν ἰοῦσαι
	πόλλ' ἐτεά τε καὶ οὐκί: χόλος δέ τε καὶ τὰ κελεύει.
	ἀλκῆς δ' οὔ μ' ἐπέεσσιν ἀποτρέψεις μεμαῶτα
	πρὶν χαλκῷ μαχέσασθαι ἐναντίον: ἀλλ' ἄγε θᾶσσον
	γευσόμεθ' ἀλλήλων χαλκήρεσιν ἐγχείῃσιν.
	ἦ ῥα καὶ ἐν δεινῷ σάκει ἤλασεν ὄβριμον ἔγχος
	σμερδαλέῳ: μέγα δ' ἀμφὶ σάκος μύκε δουρὸς ἀκωκῇ.
	Πηλεί̈δης δὲ σάκος μὲν ἀπὸ ἕο χειρὶ παχείῃ
	ἔσχετο ταρβήσας: φάτο γὰρ δολιχόσκιον ἔγχος
	ῥέα διελεύσεσθαι μεγαλήτορος Αἰνείαο
	νήπιος, οὐδ' ἐνόησε κατὰ φρένα καὶ κατὰ θυμὸν
	ὡς οὐ ῥηί̈δι' ἐστὶ θεῶν ἐρικυδέα δῶρα
	ἀνδράσι γε θνητοῖσι δαμήμεναι οὐδ' ὑποείκειν.
	οὐδὲ τότ' Αἰνείαο δαί̈φρονος ὄβριμον ἔγχος
	ῥῆξε σάκος: χρυσὸς γὰρ ἐρύκακε, δῶρα θεοῖο:
	ἀλλὰ δύω μὲν ἔλασσε διὰ πτύχας, αἳ δ' ἄρ' ἔτι τρεῖς
	ἦσαν, ἐπεὶ πέντε πτύχας ἤλασε κυλλοποδίων,
	τὰς δύο χαλκείας, δύο δ' ἔνδοθι κασσιτέροιο,
	τὴν δὲ μίαν χρυσῆν, τῇ ῥ' ἔσχετο μείλινον ἔγχος.
	δεύτερος αὖτ' ̓Αχιλεὺς προί̈ει δολιχόσκιον ἔγχος,
	καὶ βάλεν Αἰνείαο κατ' ἀσπίδα πάντος' ἐί̈σην
	ἄντυγ' ὕπο πρώτην, ᾗ λεπτότατος θέε χαλκός,
	λεπτοτάτη δ' ἐπέην ῥινὸς βοός: ἣ δὲ διὰ πρὸ
	Πηλιὰς ἤϊξεν μελίη, λάκε δ' ἀσπὶς ὑπ' αὐτῆς.
	Αἰνείας δ' ἐάλη καὶ ἀπὸ ἕθεν ἀσπίδ' ἀνέσχε
	δείσας: ἐγχείη δ' ἄρ' ὑπὲρ νώτου ἐνὶ γαίῃ
	ἔστη ἱεμένη, διὰ δ' ἀμφοτέρους ἕλε κύκλους
	ἀσπίδος ἀμφιβρότης: ὃ δ' ἀλευάμενος δόρυ μακρὸν
	ἔστη, κὰδ δ' ἄχος οἱ χύτο μυρίον ὀφθαλμοῖσι,
	ταρβήσας ὅ οἱ ἄγχι πάγη βέλος. αὐτὰρ ̓Αχιλλεὺς
	ἐμμεμαὼς ἐπόρουσεν ἐρυσσάμενος ξίφος ὀξὺ
	σμερδαλέα ἰάχων: ὃ δὲ χερμάδιον λάβε χειρὶ
	Αἰνείας, μέγα ἔργον, ὃ οὐ δύο γ' ἄνδρε φέροιεν,
	οἷοι νῦν βροτοί εἰς': ὃ δέ μιν ῥέα πάλλε καὶ οἶος.
	ἔνθά κεν Αἰνείας μὲν ἐπεσσύμενον βάλε πέτρῳ
	ἢ κόρυθ' ἠὲ σάκος, τό οἱ ἤρκεσε λυγρὸν ὄλεθρον,
	τὸν δέ κε Πηλεί̈δης σχεδὸν ἄορι θυμὸν ἀπηύρα,
	εἰ μὴ ἄρ' ὀξὺ νόησε Ποσειδάων ἐνοσίχθων:
	αὐτίκα δ' ἀθανάτοισι θεοῖς μετὰ μῦθον ἔειπεν:
	ὢ πόποι ἦ μοι ἄχος μεγαλήτορος Αἰνείαο,
	ὃς τάχα Πηλεί̈ωνι δαμεὶς ̓́Αϊδος δὲ κάτεισι
	πειθόμενος μύθοισιν ̓Απόλλωνος ἑκάτοιο
	νήπιος, οὐδέ τί οἱ χραισμήσει λυγρὸν ὄλεθρον.
	ἀλλὰ τί ἢ νῦν οὗτος ἀναίτιος ἄλγεα πάσχει
	μὰψ ἕνεκ' ἀλλοτρίων ἀχέων, κεχαρισμένα δ' αἰεὶ
	δῶρα θεοῖσι δίδωσι τοὶ οὐρανὸν εὐρὺν ἔχουσιν;
	ἀλλ' ἄγεθ' ἡμεῖς πέρ μιν ὑπὲκ θανάτου ἀγάγωμεν,
	μή πως καὶ Κρονίδης κεχολώσεται, αἴ κεν ̓Αχιλλεὺς
	τόνδε κατακτείνῃ: μόριμον δέ οἵ ἐστ' ἀλέασθαι,
	ὄφρα μὴ ἄσπερμος γενεὴ καὶ ἄφαντος ὄληται
	Δαρδάνου, ὃν Κρονίδης περὶ πάντων φίλατο παίδων
	οἳ ἕθεν ἐξεγένοντο γυναικῶν τε θνητάων.
	ἤδη γὰρ Πριάμου γενεὴν ἔχθηρε Κρονίων:
	νῦν δὲ δὴ Αἰνείαο βίη Τρώεσσιν ἀνάξει
	καὶ παίδων παῖδες, τοί κεν μετόπισθε γένωνται.
	τὸν δ' ἠμείβετ' ἔπειτα βοῶπις πότνια ̔́Ηρη:
	ἐννοσίγαι', αὐτὸς σὺ μετὰ φρεσὶ σῇσι νόησον
	Αἰνείαν ἤ κέν μιν ἐρύσσεαι ἦ κεν ἐάσῃς
	Πηλεί̈δῃ ̓Αχιλῆϊ δαμήμεναι, ἐσθλὸν ἐόντα.
	ἤτοι μὲν γὰρ νῶϊ πολέας ὠμόσσαμεν ὅρκους
	πᾶσι μετ' ἀθανάτοισιν ἐγὼ καὶ Παλλὰς ̓Αθήνη
	μή ποτ' ἐπὶ Τρώεσσιν ἀλεξήσειν κακὸν ἦμαρ,
	μηδ' ὁπότ' ἂν Τροίη μαλερῷ πυρὶ πᾶσα δάηται
	καιομένη, καίωσι δ' ἀρήϊοι υἷες ̓Αχαιῶν.
	αὐτὰρ ἐπεὶ τό γ' ἄκουσε Ποσειδάων ἐνοσίχθων,
	βῆ ῥ' ἴμεν ἄν τε μάχην καὶ ἀνὰ κλόνον ἐγχειάων,
	ἷξε δ' ὅθ' Αἰνείας ἠδ' ὃ κλυτὸς ἦεν ̓Αχιλλεύς.
	αὐτίκα τῷ μὲν ἔπειτα κατ' ὀφθαλμῶν χέεν ἀχλὺν
	Πηλεί̈δῃ ̓Αχιλῆϊ: ὃ δὲ μελίην εὔχαλκον
	ἀσπίδος ἐξέρυσεν μεγαλήτορος Αἰνείαο:
	καὶ τὴν μὲν προπάροιθε ποδῶν ̓Αχιλῆος ἔθηκεν,
	Αἰνείαν δ' ἔσσευεν ἀπὸ χθονὸς ὑψός' ἀείρας.
	πολλὰς δὲ στίχας ἡρώων, πολλὰς δὲ καὶ ἵππων
	Αἰνείας ὑπερᾶλτο θεοῦ ἀπὸ χειρὸς ὀρούσας,
	ἷξε δ' ἐπ' ἐσχατιὴν πολυάϊκος πολέμοιο,
	ἔνθά τε Καύκωνες πόλεμον μέτα θωρήσσοντο.
	τῷ δὲ μάλ' ἐγγύθεν ἦλθε Ποσειδάων ἐνοσίχθων,
	καί μιν φωνήσας ἔπεα πτερόεντα προσηύδα:
	Αἰνεία, τίς ς' ὧδε θεῶν ἀτέοντα κελεύει
	ἀντία Πηλεί̈ωνος ὑπερθύμοιο μάχεσθαι,
	ὃς σεῦ ἅμα κρείσσων καὶ φίλτερος ἀθανάτοισιν;
	ἀλλ' ἀναχωρῆσαι ὅτε κεν συμβλήσεαι αὐτῷ,
	μὴ καὶ ὑπὲρ μοῖραν δόμον ̓́Αϊδος εἰσαφίκηαι.
	αὐτὰρ ἐπεί κ' ̓Αχιλεὺς θάνατον καὶ πότμον ἐπίσπῃ,
	θαρσήσας δὴ ἔπειτα μετὰ πρώτοισι μάχεσθαι:
	οὐ μὲν γάρ τίς ς' ἄλλος ̓Αχαιῶν ἐξεναρίξει.
	ὣς εἰπὼν λίπεν αὐτόθ', ἐπεὶ διεπέφραδε πάντα.
	αἶψα δ' ἔπειτ' ̓Αχιλῆος ἀπ' ὀφθαλμῶν σκέδας' ἀχλὺν
	θεσπεσίην: ὃ δ' ἔπειτα μέγ' ἔξιδεν ὀφθαλμοῖσιν,
	ὀχθήσας δ' ἄρα εἶπε πρὸς ὃν μεγαλήτορα θυμόν:
	ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:
	ἔγχος μὲν τόδε κεῖται ἐπὶ χθονός, οὐδέ τι φῶτα
	λεύσσω, τῷ ἐφέηκα κατακτάμεναι μενεαίνων.
	ἦ ῥα καὶ Αἰνείας φίλος ἀθανάτοισι θεοῖσιν
	ἦεν: ἀτάρ μιν ἔφην μὰψ αὔτως εὐχετάασθαι.
	ἐρρέτω: οὔ οἱ θυμὸς ἐμεῦ ἔτι πειρηθῆναι
	ἔσσεται, ὃς καὶ νῦν φύγεν ἄσμενος ἐκ θανάτοιο.
	ἀλλ' ἄγε δὴ Δαναοῖσι φιλοπτολέμοισι κελεύσας
	τῶν ἄλλων Τρώων πειρήσομαι ἀντίος ἐλθών.
	ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:
	μηκέτι νῦν Τρώων ἑκὰς ἕστατε δῖοι ̓Αχαιοί,
	ἀλλ' ἄγ' ἀνὴρ ἄντ' ἀνδρὸς ἴτω, μεμάτω δὲ μάχεσθαι.
	ἀργαλέον δέ μοί ἐστι καὶ ἰφθίμῳ περ ἐόντι
	τοσσούσδ' ἀνθρώπους ἐφέπειν καὶ πᾶσι μάχεσθαι:
	οὐδέ κ' ̓́Αρης, ὅς περ θεὸς ἄμβροτος, οὐδέ κ' ̓Αθήνη
	τοσσῆσδ' ὑσμίνης ἐφέποι στόμα καὶ πονέοιτο:
	ἀλλ' ὅσσον μὲν ἐγὼ δύναμαι χερσίν τε ποσίν τε
	καὶ σθένει, οὔ μ' ἔτι φημὶ μεθησέμεν οὐδ' ἠβαιόν,
	ἀλλὰ μάλα στιχὸς εἶμι διαμπερές, οὐδέ τιν' οἴω
	Τρώων χαιρήσειν, ὅς τις σχεδὸν ἔγχεος ἔλθῃ.
	ὣς φάτ' ἐποτρύνων: Τρώεσσι δὲ φαίδιμος ̔́Εκτωρ
	κέκλεθ' ὁμοκλήσας, φάτο δ' ἴμεναι ἄντ' ̓Αχιλῆος:
	Τρῶες ὑπέρθυμοι μὴ δείδιτε Πηλεί̈ωνα.
	καί κεν ἐγὼ ἐπέεσσι καὶ ἀθανάτοισι μαχοίμην,
	ἔγχεϊ δ' ἀργαλέον, ἐπεὶ ἦ πολὺ φέρτεροί εἰσιν.
	οὐδ' ̓Αχιλεὺς πάντεσσι τέλος μύθοις ἐπιθήσει,
	ἀλλὰ τὸ μὲν τελέει, τὸ δὲ καὶ μεσσηγὺ κολούει.
	τοῦ δ' ἐγὼ ἀντίος εἶμι καὶ εἰ πυρὶ χεῖρας ἔοικεν,
	εἰ πυρὶ χεῖρας ἔοικε, μένος δ' αἴθωνι σιδήρῳ.
	ὣς φάτ' ἐποτρύνων, οἳ δ' ἀντίοι ἔγχε' ἄειραν
	Τρῶες: τῶν δ' ἄμυδις μίχθη μένος, ὦρτο δ' ἀϋτή.
	καὶ τότ' ἄρ' ̔́Εκτορα εἶπε παραστὰς Φοῖβος ̓Απόλλων:
	̔́Εκτορ μηκέτι πάμπαν ̓Αχιλλῆϊ προμάχιζε,
	ἀλλὰ κατὰ πληθύν τε καὶ ἐκ φλοίσβοιο δέδεξο,
	μή πώς ς' ἠὲ βάλῃ ἠὲ σχεδὸν ἄορι τύψῃ.
	ὣς ἔφαθ', ̔́Εκτωρ δ' αὖτις ἐδύσετο οὐλαμὸν ἀνδρῶν
	ταρβήσας, ὅτ' ἄκουσε θεοῦ ὄπα φωνήσαντος.
	ἐν δ' ̓Αχιλεὺς Τρώεσσι θόρε φρεσὶν εἱμένος ἀλκὴν
	σμερδαλέα ἰάχων, πρῶτον δ' ἕλεν ̓Ιφιτίωνα
	ἐσθλὸν ̓Οτρυντεί̈δην πολέων ἡγήτορα λαῶν,
	ὃν νύμφη τέκε νηὶ̈ς ̓Οτρυντῆϊ πτολιπόρθῳ
	Τμώλῳ ὕπο νιφόεντι ̔́Υδης ἐν πίονι δήμῳ:
	τὸν δ' ἰθὺς μεμαῶτα βάλ' ἔγχεϊ δῖος ̓Αχιλλεὺς
	μέσσην κὰκ κεφαλήν: ἣ δ' ἄνδιχα πᾶσα κεάσθη,
	δούπησεν δὲ πεσών, ὃ δ' ἐπεύξατο δῖος ̓Αχιλλεύς:
	κεῖσαι ̓Οτρυντεί̈δη πάντων ἐκπαγλότατ' ἀνδρῶν:
	ἐνθάδε τοι θάνατος, γενεὴ δέ τοί ἐστ' ἐπὶ λίμνῃ
	Γυγαίῃ, ὅθι τοι τέμενος πατρώϊόν ἐστιν
	̔́Υλλῳ ἐπ' ἰχθυόεντι καὶ ̔́Ερμῳ δινήεντι.
	ὣς ἔφατ' εὐχόμενος, τὸν δὲ σκότος ὄσσε κάλυψε.
	τὸν μὲν ̓Αχαιῶν ἵπποι ἐπισσώτροις δατέοντο
	πρώτῃ ἐν ὑσμίνῃ: ὃ δ' ἐπ' αὐτῷ Δημολέοντα
	ἐσθλὸν ἀλεξητῆρα μάχης ̓Αντήνορος υἱὸν
	νύξε κατὰ κρόταφον, κυνέης διὰ χαλκοπαρῄου.
	οὐδ' ἄρα χαλκείη κόρυς ἔσχεθεν, ἀλλὰ δι' αὐτῆς
	αἰχμὴ ἱεμένη ῥῆξ' ὀστέον, ἐγκέφαλος δὲ
	ἔνδον ἅπας πεπάλακτο: δάμασσε δέ μιν μεμαῶτα.
	̔Ιπποδάμαντα δ' ἔπειτα καθ' ἵππων ἀί̈ξαντα
	πρόσθεν ἕθεν φεύγοντα μετάφρενον οὔτασε δουρί.
	αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος
	ἤρυγεν ἑλκόμενος ̔Ελικώνιον ἀμφὶ ἄνακτα
	κούρων ἑλκόντων: γάνυται δέ τε τοῖς ἐνοσίχθων:
	ὣς ἄρα τόν γ' ἐρυγόντα λίπ' ὀστέα θυμὸς ἀγήνωρ:
	αὐτὰρ ὃ βῆ σὺν δουρὶ μετ' ἀντίθεον Πολύδωρον
	Πριαμίδην. τὸν δ' οὔ τι πατὴρ εἴασκε μάχεσθαι,
	οὕνεκά οἱ μετὰ παισὶ νεώτατος ἔσκε γόνοιο,
	καί οἱ φίλτατος ἔσκε, πόδεσσι δὲ πάντας ἐνίκα
	δὴ τότε νηπιέῃσι ποδῶν ἀρετὴν ἀναφαίνων
	θῦνε διὰ προμάχων, εἷος φίλον ὤλεσε θυμόν.
	τὸν βάλε μέσσον ἄκοντι ποδάρκης δῖος ̓Αχιλλεὺς
	νῶτα παραί̈σσοντος, ὅθι ζωστῆρος ὀχῆες
	χρύσειοι σύνεχον καὶ διπλόος ἤντετο θώρηξ:
	ἀντικρὺ δὲ διέσχε παρ' ὀμφαλὸν ἔγχεος αἰχμή,
	γνὺξ δ' ἔριπ' οἰμώξας, νεφέλη δέ μιν ἀμφεκάλυψε
	κυανέη, προτὶ οἷ δ' ἔλαβ' ἔντερα χερσὶ λιασθείς.
	̔́Εκτωρ δ' ὡς ἐνόησε κασίγνητον Πολύδωρον
	ἔντερα χερσὶν ἔχοντα λιαζόμενον ποτὶ γαίη
	κάρ ῥά οἱ ὀφθαλμῶν κέχυτ' ἀχλύς: οὐδ' ἄρ' ἔτ' ἔτλη
	δηρὸν ἑκὰς στρωφᾶσθ', ἀλλ' ἀντίος ἦλθ' ̓Αχιλῆϊ
	ὀξὺ δόρυ κραδάων φλογὶ εἴκελος: αὐτὰρ ̓Αχιλλεὺς
	ὡς εἶδ', ὣς ἀνεπᾶλτο, καὶ εὐχόμενος ἔπος ηὔδα:
	ἐγγὺς ἀνὴρ ὃς ἐμόν γε μάλιστ' ἐσεμάσσατο θυμόν,
	ὅς μοι ἑταῖρον ἔπεφνε τετιμένον: οὐδ' ἂν ἔτι δὴν
	ἀλλήλους πτώσσοιμεν ἀνὰ πτολέμοιο γεφύρας.
	ἦ, καὶ ὑπόδρα ἰδὼν προσεφώνεεν ̔́Εκτορα δῖον:
	ἆσσον ἴθ' ὥς κεν θᾶσσον ὀλέθρου πείραθ' ἵκηαι.
	τὸν δ' οὐ ταρβήσας προσέφη κορυθαίολος ̔́Εκτωρ:
	Πηλεί̈δη μὴ δὴ ἐπέεσσί με νηπύτιον ὣς
	ἔλπεο δειδίξεσθαι, ἐπεὶ σάφα οἶδα καὶ αὐτὸς
	ἠμὲν κερτομίας ἠδ' αἴσυλα μυθήσασθαι.
	οἶδα δ' ὅτι σὺ μὲν ἐσθλός, ἐγὼ δὲ σέθεν πολὺ χείρων.
	ἀλλ' ἤτοι μὲν ταῦτα θεῶν ἐν γούνασι κεῖται,
	αἴ κέ σε χειρότερός περ ἐὼν ἀπὸ θυμὸν ἕλωμαι
	δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.
	ἦ ῥα, καὶ ἀμπεπαλὼν προί̈ει δόρυ, καὶ τό γ' ̓Αθήνη
	πνοιῇ ̓Αχιλλῆος πάλιν ἔτραπε κυδαλίμοιο
	ἦκα μάλα ψύξασα: τὸ δ' ἂψ ἵκεθ' ̔́Εκτορα δῖον,
	αὐτοῦ δὲ προπάροιθε ποδῶν πέσεν. αὐτὰρ ̓Αχιλλεὺς
	ἐμμεμαὼς ἐπόρουσε κατακτάμεναι μενεαίνων,
	σμερδαλέα ἰάχων: τὸν δ' ἐξήρπαξεν ̓Απόλλων
	ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ.
	τρὶς μὲν ἔπειτ' ἐπόρουσε ποδάρκης δῖος ̓Αχιλλεὺς
	ἔγχεϊ χαλκείῳ, τρὶς δ' ἠέρα τύψε βαθεῖαν.
	ἀλλ' ὅτε δὴ τὸ τέταρτον ἐπέσσυτο δαίμονι ἶσος,
	δεινὰ δ' ὁμοκλήσας ἔπεα πτερόεντα προσηύδα:
	ἐξ αὖ νῦν ἔφυγες θάνατον κύον: ἦ τέ τοι ἄγχι
	ἦλθε κακόν: νῦν αὖτέ ς' ἐρύσατο Φοῖβος ̓Απόλλων,
	ᾧ μέλλεις εὔχεσθαι ἰὼν ἐς δοῦπον ἀκόντων.
	ἦ θήν ς' ἐξανύω γε καὶ ὕστερον ἀντιβολήσας,
	εἴ πού τις καὶ ἔμοιγε θεῶν ἐπιτάρροθός ἐστι.
	νῦν αὖ τοὺς ἄλλους ἐπιείσομαι, ὅν κε κιχείω.
	ὣς εἰπὼν Δρύοπ' οὖτα κατ' αὐχένα μέσσον ἄκοντι:
	ἤριπε δὲ προπάροιθε ποδῶν: ὃ δὲ τὸν μὲν ἔασε,
	Δημοῦχον δὲ Φιλητορίδην ἠύ̈ν τε μέγαν τε
	κὰγ γόνυ δουρὶ βαλὼν ἠρύκακε. τὸν μὲν ἔπειτα
	οὐτάζων ξίφεϊ μεγάλῳ ἐξαίνυτο θυμόν:
	αὐτὰρ ὃ Λαόγονον καὶ Δάρδανον υἷε Βίαντος
	ἄμφω ἐφορμηθεὶς ἐξ ἵππων ὦσε χαμᾶζε,
	τὸν μὲν δουρὶ βαλών, τὸν δὲ σχεδὸν ἄορι τύψας.
	Τρῶα δ' ̓Αλαστορίδην, ὃ μὲν ἀντίος ἤλυθε γούνων,
	εἴ πώς εὑ πεφίδοιτο λαβὼν καὶ ζωὸν ἀφείη
	μηδὲ κατακτείνειεν ὁμηλικίην ἐλεήσας,
	νήπιος, οὐδὲ τὸ ᾔδη ὃ οὐ πείσεσθαι ἔμελλεν:
	οὐ γάρ τι γλυκύθυμος ἀνὴρ ἦν οὐδ' ἀγανόφρων,
	ἀλλὰ μάλ' ἐμμεμαώς: ὃ μὲν ἥπτετο χείρεσι γούνων
	ἱέμενος λίσσεσθ', ὃ δὲ φασγάνῳ οὖτα καθ' ἧπαρ:
	ἐκ δέ οἱ ἧπαρ ὄλισθεν, ἀτὰρ μέλαν αἷμα κατ' αὐτοῦ
	κόλπον ἐνέπλησεν: τὸν δὲ σκότος ὄσσε κάλυψε
	θυμοῦ δευόμενον: ὃ δὲ Μούλιον οὖτα παραστὰς
	δουρὶ κατ' οὖς: εἶθαρ δὲ δι' οὔατος ἦλθ' ἑτέροιο
	αἰχμὴ χαλκείη: ὃ δ' ̓Αγήνορος υἱὸν ̓́Εχεκλον
	μέσσην κὰκ κεφαλὴν ξίφει ἤλασε κωπήεντι,
	πᾶν δ' ὑπεθερμάνθη ξίφος αἵματι: τὸν δὲ κατ' ὄσσε
	ἔλλαβε πορφύρεος θάνατος καὶ μοῖρα κραταιή.
	Δευκαλίωνα δ' ἔπειθ', ἵνα τε ξυνέχουσι τένοντες
	ἀγκῶνος, τῇ τόν γε φίλης διὰ χειρὸς ἔπειρεν
	αἰχμῇ χαλκείῃ: ὃ δέ μιν μένε χεῖρα βαρυνθεὶς
	πρόσθ' ὁρόων θάνατον: ὃ δὲ φασγάνῳ αὐχένα θείνας
	τῆλ' αὐτῇ πήληκι κάρη βάλε: μυελὸς αὖτε
	σφονδυλίων ἔκπαλθ', ὃ δ' ἐπὶ χθονὶ κεῖτο τανυσθείς.
	αὐτὰρ ὃ βῆ ῥ' ἰέναι μετ' ἀμύμονα Πείρεω υἱὸν
	̔Ρίγμον, ὃς ἐκ Θρῄκης ἐριβώλακος εἰληλούθει:
	τὸν βάλε μέσσον ἄκοντι, πάγη δ' ἐν νηδύϊ χαλκός,
	ἤριπε δ' ἐξ ὀχέων: ὃ δ' ̓Αρηί̈θοον θεράποντα
	ἂψ ἵππους στρέψαντα μετάφρενον ὀξέϊ δουρὶ
	νύξ', ἀπὸ δ' ἅρματος ὦσε: κυκήθησαν δέ οἱ ἵπποι.
	ὡς δ' ἀναμαιμάει βαθέ' ἄγκεα θεσπιδαὲς πῦρ
	οὔρεος ἀζαλέοιο, βαθεῖα δὲ καίεται ὕλη,
	πάντῃ τε κλονέων ἄνεμος φλόγα εἰλυφάζει,
	ὣς ὅ γε πάντῃ θῦνε σὺν ἔγχεϊ δαίμονι ἶσος
	κτεινομένους ἐφέπων: ῥέε δ' αἵματι γαῖα μέλαινα.
	ὡς δ' ὅτε τις ζεύξῃ βόας ἄρσενας εὐρυμετώπους
	τριβέμεναι κρῖ λευκὸν ἐϋκτιμένῃ ἐν ἀλωῇ,
	ῥίμφά τε λέπτ' ἐγένοντο βοῶν ὑπὸ πόσς' ἐριμύκων,
	ὣς ὑπ' ̓Αχιλλῆος μεγαθύμου μώνυχες ἵπποι
	στεῖβον ὁμοῦ νέκυάς τε καὶ ἀσπίδας: αἵματι δ' ἄξων
	νέρθεν ἅπας πεπάλακτο καὶ ἄντυγες αἳ περὶ δίφρον,
	ἃς ἄρ' ἀφ' ἱππείων ὁπλέων ῥαθάμιγγες ἔβαλλον
	αἵ τ' ἀπ' ἐπισσώτρων: ὃ δὲ ἵετο κῦδος ἀρέσθαι
	Πηλεί̈δης, λύθρῳ δὲ παλάσσετο χεῖρας ἀάπτους.
