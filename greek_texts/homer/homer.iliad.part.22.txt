	ὣς οἳ μὲν κατὰ ἄστυ πεφυζότες ἠύ̈τε νεβροὶ
	ἱδρῶ ἀπεψύχοντο πίον τ' ἀκέοντό τε δίψαν
	κεκλιμένοι καλῇσιν ἐπάλξεσιν: αὐτὰρ ̓Αχαιοὶ
	τείχεος ἆσσον ἴσαν σάκε' ὤμοισι κλίναντες.
	̔́Εκτορα δ' αὐτοῦ μεῖναι ὀλοιὴ μοῖρα πέδησεν
	̓Ιλίου προπάροιθε πυλάων τε Σκαιάων.
	αὐτὰρ Πηλείωνα προσηύδα Φοῖβος ̓Απόλλων:
	τίπτέ με Πηλέος υἱὲ ποσὶν ταχέεσσι διώκεις
	αὐτὸς θνητὸς ἐὼν θεὸν ἄμβροτον; οὐδέ νύ πώ με
	ἔγνως ὡς θεός εἰμι, σὺ δ' ἀσπερχὲς μενεαίνεις.
	ἦ νύ τοι οὔ τι μέλει Τρώων πόνος, οὓς ἐφόβησας,
	οἳ δή τοι εἰς ἄστυ ἄλεν, σὺ δὲ δεῦρο λιάσθης.
	οὐ μέν με κτενέεις, ἐπεὶ οὔ τοι μόρσιμός εἰμι.
	τὸν δὲ μέγ' ὀχθήσας προσέφη πόδας ὠκὺς ̓Αχιλλεύς:
	ἔβλαψάς μ' ἑκάεργε θεῶν ὀλοώτατε πάντων
	ἐνθάδε νῦν τρέψας ἀπὸ τείχεος: ἦ κ' ἔτι πολλοὶ
	γαῖαν ὀδὰξ εἷλον πρὶν ̓́Ιλιον εἰσαφικέσθαι.
	νῦν δ' ἐμὲ μὲν μέγα κῦδος ἀφείλεο, τοὺς δὲ σάωσας
	ῥηϊδίως, ἐπεὶ οὔ τι τίσιν γ' ἔδεισας ὀπίσσω.
	ἦ ς' ἂν τισαίμην, εἴ μοι δύναμίς γε παρείη.
	ὣς εἰπὼν προτὶ ἄστυ μέγα φρονέων ἐβεβήκει,
	σευάμενος ὥς θ' ἵππος ἀεθλοφόρος σὺν ὄχεσφιν,
	ὅς ῥά τε ῥεῖα θέῃσι τιταινόμενος πεδίοιο:
	ὣς ̓Αχιλεὺς λαιψηρὰ πόδας καὶ γούνατ' ἐνώμα.
	τὸν δ' ὃ γέρων Πρίαμος πρῶτος ἴδεν ὀφθαλμοῖσι
	παμφαίνονθ' ὥς τ' ἀστέρ' ἐπεσσύμενον πεδίοιο,
	ὅς ῥά τ' ὀπώρης εἶσιν, ἀρίζηλοι δέ οἱ αὐγαὶ
	φαίνονται πολλοῖσι μετ' ἀστράσι νυκτὸς ἀμολγῷ,
	ὅν τε κύν' ̓Ωρίωνος ἐπίκλησιν καλέουσι.
	λαμπρότατος μὲν ὅ γ' ἐστί, κακὸν δέ τε σῆμα τέτυκται,
	καί τε φέρει πολλὸν πυρετὸν δειλοῖσι βροτοῖσιν:
	ὣς τοῦ χαλκὸς ἔλαμπε περὶ στήθεσσι θέοντος.
	ᾤμωξεν δ' ὃ γέρων, κεφαλὴν δ' ὅ γε κόψατο χερσὶν
	ὑψός' ἀνασχόμενος, μέγα δ' οἰμώξας ἐγεγώνει
	λισσόμενος φίλον υἱόν: ὃ δὲ προπάροιθε πυλάων
	ἑστήκει ἄμοτον μεμαὼς ̓Αχιλῆϊ μάχεσθαι:
	τὸν δ' ὃ γέρων ἐλεεινὰ προσηύδα χεῖρας ὀρεγνύς:
	̔́Εκτορ μή μοι μίμνε φίλον τέκος ἀνέρα τοῦτον
	οἶος ἄνευθ' ἄλλων, ἵνα μὴ τάχα πότμον ἐπίσπῃς
	Πηλεί̈ωνι δαμείς, ἐπεὶ ἦ πολὺ φέρτερός ἐστι
	σχέτλιος: αἴθε θεοῖσι φίλος τοσσόνδε γένοιτο
	ὅσσον ἐμοί: τάχα κέν ἑ κύνες καὶ γῦπες ἔδοιεν
	κείμενον: ἦ κέ μοι αἰνὸν ἀπὸ πραπίδων ἄχος ἔλθοι:
	ὅς μ' υἱῶν πολλῶν τε καὶ ἐσθλῶν εὖνιν ἔθηκε
	κτείνων καὶ περνὰς νήσων ἔπι τηλεδαπάων.
	καὶ γὰρ νῦν δύο παῖδε Λυκάονα καὶ Πολύδωρον
	οὐ δύναμαι ἰδέειν Τρώων εἰς ἄστυ ἀλέντων,
	τούς μοι Λαοθόη τέκετο κρείουσα γυναικῶν.
	ἀλλ' εἰ μὲν ζώουσι μετὰ στρατῷ, ἦ τ' ἂν ἔπειτα
	χαλκοῦ τε χρυσοῦ τ' ἀπολυσόμεθ', ἔστι γὰρ ἔνδον:
	πολλὰ γὰρ ὤπασε παιδὶ γέρων ὀνομάκλυτος ̓́Αλτης.
	εἰ δ' ἤδη τεθνᾶσι καὶ εἰν ̓Αί̈δαο δόμοισιν,
	ἄλγος ἐμῷ θυμῷ καὶ μητέρι τοὶ τεκόμεσθα:
	λαοῖσιν δ' ἄλλοισι μινυνθαδιώτερον ἄλγος
	ἔσσεται, ἢν μὴ καὶ σὺ θάνῃς ̓Αχιλῆϊ δαμασθείς.
	ἀλλ' εἰσέρχεο τεῖχος ἐμὸν τέκος, ὄφρα σαώσῃς
	Τρῶας καὶ Τρῳάς, μὴ δὲ μέγα κῦδος ὀρέξῃς
	Πηλεί̈δῃ, αὐτὸς δὲ φίλης αἰῶνος ἀμερθῇς.
	πρὸς δ' ἐμὲ τὸν δύστηνον ἔτι φρονέοντ' ἐλέησον
	δύσμορον, ὅν ῥα πατὴρ Κρονίδης ἐπὶ γήραος οὐδῷ
	αἴσῃ ἐν ἀργαλέῃ φθίσει κακὰ πόλλ' ἐπιδόντα
	υἷάς τ' ὀλλυμένους ἑλκηθείσας τε θύγατρας,
	καὶ θαλάμους κεραϊζομένους, καὶ νήπια τέκνα
	βαλλόμενα προτὶ γαίῃ ἐν αἰνῇ δηϊοτῆτι,
	ἑλκομένας τε νυοὺς ὀλοῇς ὑπὸ χερσὶν ̓Αχαιῶν.
	αὐτὸν δ' ἂν πύματόν με κύνες πρώτῃσι θύρῃσιν
	ὠμησταὶ ἐρύουσιν, ἐπεί κέ τις ὀξέϊ χαλκῷ
	τύψας ἠὲ βαλὼν ῥεθέων ἐκ θυμὸν ἕληται,
	οὓς τρέφον ἐν μεγάροισι τραπεζῆας θυραωρούς,
	οἵ κ' ἐμὸν αἷμα πιόντες ἀλύσσοντες περὶ θυμῷ
	κείσοντ' ἐν προθύροισι. νέῳ δέ τε πάντ' ἐπέοικεν
	ἄρηϊ κταμένῳ δεδαϊγμένῳ ὀξέϊ χαλκῷ
	κεῖσθαι: πάντα δὲ καλὰ θανόντι περ ὅττι φανήῃ:
	ἀλλ' ὅτε δὴ πολιόν τε κάρη πολιόν τε γένειον
	αἰδῶ τ' αἰσχύνωσι κύνες κταμένοιο γέροντος,
	τοῦτο δὴ οἴκτιστον πέλεται δειλοῖσι βροτοῖσιν.
	ἦ ῥ' ὃ γέρων, πολιὰς δ' ἄρ' ἀνὰ τρίχας ἕλκετο χερσὶ
	τίλλων ἐκ κεφαλῆς: οὐδ' ̔́Εκτορι θυμὸν ἔπειθε.
	μήτηρ δ' αὖθ' ἑτέρωθεν ὀδύρετο δάκρυ χέουσα
	κόλπον ἀνιεμένη, ἑτέρηφι δὲ μαζὸν ἀνέσχε:
	καί μιν δάκρυ χέους' ἔπεα πτερόεντα προσηύδα:
	̔́Εκτορ τέκνον ἐμὸν τάδε τ' αἴδεο καί μ' ἐλέησον
	αὐτήν, εἴ ποτέ τοι λαθικηδέα μαζὸν ἐπέσχον:
	τῶν μνῆσαι φίλε τέκνον ἄμυνε δὲ δήϊον ἄνδρα
	τείχεος ἐντὸς ἐών, μὴ δὲ πρόμος ἵστασο τούτῳ
	σχέτλιος: εἴ περ γάρ σε κατακτάνῃ, οὔ ς' ἔτ' ἔγωγε
	κλαύσομαι ἐν λεχέεσσι φίλον θάλος, ὃν τέκον αὐτή,
	οὐδ' ἄλοχος πολύδωρος: ἄνευθε δέ σε μέγα νῶϊν
	̓Αργείων παρὰ νηυσὶ κύνες ταχέες κατέδονται.
	ὣς τώ γε κλαίοντε προσαυδήτην φίλον υἱὸν
	πολλὰ λισσομένω: οὐδ' ̔́Εκτορι θυμὸν ἔπειθον,
	ἀλλ' ὅ γε μίμν' ̓Αχιλῆα πελώριον ἆσσον ἰόντα.
	ὡς δὲ δράκων ἐπὶ χειῇ ὀρέστερος ἄνδρα μένῃσι
	βεβρωκὼς κακὰ φάρμακ', ἔδυ δέ τέ μιν χόλος αἰνός,
	σμερδαλέον δὲ δέδορκεν ἑλισσόμενος περὶ χειῇ:
	ὣς ̔́Εκτωρ ἄσβεστον ἔχων μένος οὐχ ὑπεχώρει
	πύργῳ ἔπι προὔχοντι φαεινὴν ἀσπίδ' ἐρείσας:
	ὀχθήσας δ' ἄρα εἶπε πρὸς ὃν μεγαλήτορα θυμόν:
	ὤ μοι ἐγών, εἰ μέν κε πύλας καὶ τείχεα δύω,
	Πουλυδάμας μοι πρῶτος ἐλεγχείην ἀναθήσει,
	ὅς μ' ἐκέλευε Τρωσὶ ποτὶ πτόλιν ἡγήσασθαι
	νύχθ' ὕπο τήνδ' ὀλοὴν ὅτε τ' ὤρετο δῖος ̓Αχιλλεύς.
	ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν.
	νῦν δ' ἐπεὶ ὤλεσα λαὸν ἀτασθαλίῃσιν ἐμῇσιν,
	αἰδέομαι Τρῶας καὶ Τρῳάδας ἑλκεσιπέπλους,
	μή ποτέ τις εἴπῃσι κακώτερος ἄλλος ἐμεῖο:
	̔́Εκτωρ ἧφι βίηφι πιθήσας ὤλεσε λαόν.
	ὣς ἐρέουσιν: ἐμοὶ δὲ τότ' ἂν πολὺ κέρδιον εἴη
	ἄντην ἢ ̓Αχιλῆα κατακτείναντα νέεσθαι,
	ἠέ κεν αὐτῷ ὀλέσθαι ἐϋκλειῶς πρὸ πόληος.
	εἰ δέ κεν ἀσπίδα μὲν καταθείομαι ὀμφαλόεσσαν
	καὶ κόρυθα βριαρήν, δόρυ δὲ πρὸς τεῖχος ἐρείσας
	αὐτὸς ἰὼν ̓Αχιλῆος ἀμύμονος ἀντίος ἔλθω
	καί οἱ ὑπόσχωμαι ̔Ελένην καὶ κτήμαθ' ἅμ' αὐτῇ,
	πάντα μάλ' ὅσσά τ' ̓Αλέξανδρος κοίλῃς ἐνὶ νηυσὶν
	ἠγάγετο Τροίηνδ', ἥ τ' ἔπλετο νείκεος ἀρχή,
	δωσέμεν ̓Ατρεί̈δῃσιν ἄγειν, ἅμα δ' ἀμφὶς ̓Αχαιοῖς
	ἄλλ' ἀποδάσσεσθαι ὅσα τε πτόλις ἥδε κέκευθε:
	Τρωσὶν δ' αὖ μετόπισθε γερούσιον ὅρκον ἕλωμαι
	μή τι κατακρύψειν, ἀλλ' ἄνδιχα πάντα δάσασθαι
	κτῆσιν ὅσην πτολίεθρον ἐπήρατον ἐντὸς ἐέργει:
	ἀλλὰ τί ἤ μοι ταῦτα φίλος διελέξατο θυμός;
	μή μιν ἐγὼ μὲν ἵκωμαι ἰών, ὃ δέ μ' οὐκ ἐλεήσει
	οὐδέ τί μ' αἰδέσεται, κτενέει δέ με γυμνὸν ἐόντα
	αὔτως ὥς τε γυναῖκα, ἐπεί κ' ἀπὸ τεύχεα δύω.
	οὐ μέν πως νῦν ἔστιν ἀπὸ δρυὸς οὐδ' ἀπὸ πέτρης
	τῷ ὀαριζέμεναι, ἅ τε παρθένος ἠί̈θεός τε
	παρθένος ἠί̈θεός τ' ὀαρίζετον ἀλλήλοιιν.
	βέλτερον αὖτ' ἔριδι ξυνελαυνέμεν ὅττι τάχιστα:
	εἴδομεν ὁπποτέρῳ κεν ̓Ολύμπιος εὖχος ὀρέξῃ.
	ὣς ὅρμαινε μένων, ὃ δέ οἱ σχεδὸν ἦλθεν ̓Αχιλλεὺς
	ἶσος ̓Ενυαλίῳ κορυθάϊκι πτολεμιστῇ
	σείων Πηλιάδα μελίην κατὰ δεξιὸν ὦμον
	δεινήν: ἀμφὶ δὲ χαλκὸς ἐλάμπετο εἴκελος αὐγῇ
	ἢ πυρὸς αἰθομένου ἢ ἠελίου ἀνιόντος.
	̔́Εκτορα δ', ὡς ἐνόησεν, ἕλε τρόμος: οὐδ' ἄρ' ἔτ' ἔτλη
	αὖθι μένειν, ὀπίσω δὲ πύλας λίπε, βῆ δὲ φοβηθείς:
	Πηλεί̈δης δ' ἐπόρουσε ποσὶ κραιπνοῖσι πεποιθώς.
	ἠύ̈τε κίρκος ὄρεσφιν ἐλαφρότατος πετεηνῶν
	ῥηϊδίως οἴμησε μετὰ τρήρωνα πέλειαν,
	ἣ δέ θ' ὕπαιθα φοβεῖται, ὃ δ' ἐγγύθεν ὀξὺ λεληκὼς
	ταρφέ' ἐπαί̈σσει, ἑλέειν τέ ἑ θυμὸς ἀνώγει:
	ὣς ἄρ' ὅ γ' ἐμμεμαὼς ἰθὺς πέτετο, τρέσε δ' ̔́Εκτωρ
	τεῖχος ὕπο Τρώων, λαιψηρὰ δὲ γούνατ' ἐνώμα.
	οἳ δὲ παρὰ σκοπιὴν καὶ ἐρινεὸν ἠνεμόεντα
	τείχεος αἰὲν ὑπ' ἐκ κατ' ἀμαξιτὸν ἐσσεύοντο,
	κρουνὼ δ' ἵκανον καλλιρρόω: ἔνθα δὲ πηγαὶ
	δοιαὶ ἀναί̈σσουσι Σκαμάνδρου δινήεντος.
	ἣ μὲν γάρ θ' ὕδατι λιαρῷ ῥέει, ἀμφὶ δὲ καπνὸς
	γίγνεται ἐξ αὐτῆς ὡς εἰ πυρὸς αἰθομένοιο:
	ἣ δ' ἑτέρη θέρεϊ προρέει ἐϊκυῖα χαλάζῃ,
	ἢ χιόνι ψυχρῇ ἢ ἐξ ὕδατος κρυστάλλῳ.
	ἔνθα δ' ἐπ' αὐτάων πλυνοὶ εὐρέες ἐγγὺς ἔασι
	καλοὶ λαί̈νεοι, ὅθι εἵματα σιγαλόεντα
	πλύνεσκον Τρώων ἄλοχοι καλαί τε θύγατρες
	τὸ πρὶν ἐπ' εἰρήνης πρὶν ἐλθεῖν υἷας ̓Αχαιῶν.
	τῇ ῥα παραδραμέτην φεύγων ὃ δ' ὄπισθε διώκων:
	πρόσθε μὲν ἐσθλὸς ἔφευγε, δίωκε δέ μιν μέγ' ἀμείνων
	καρπαλίμως, ἐπεὶ οὐχ ἱερήϊον οὐδὲ βοείην
	ἀρνύσθην, ἅ τε ποσσὶν ἀέθλια γίγνεται ἀνδρῶν,
	ἀλλὰ περὶ ψυχῆς θέον ̔́Εκτορος ἱπποδάμοιο.
	ὡς δ' ὅτ' ἀεθλοφόροι περὶ τέρματα μώνυχες ἵπποι
	ῥίμφα μάλα τρωχῶσι: τὸ δὲ μέγα κεῖται ἄεθλον
	ἢ τρίπος ἠὲ γυνὴ ἀνδρὸς κατατεθνηῶτος:
	ὣς τὼ τρὶς Πριάμοιο πόλιν πέρι δινηθήτην
	καρπαλίμοισι πόδεσσι: θεοὶ δ' ἐς πάντες ὁρῶντο:
	τοῖσι δὲ μύθων ἦρχε πατὴρ ἀνδρῶν τε θεῶν τε:
	ὢ πόποι ἦ φίλον ἄνδρα διωκόμενον περὶ τεῖχος
	ὀφθαλμοῖσιν ὁρῶμαι: ἐμὸν δ' ὀλοφύρεται ἦτορ
	̔́Εκτορος, ὅς μοι πολλὰ βοῶν ἐπὶ μηρί' ἔκηεν
	̓́Ιδης ἐν κορυφῇσι πολυπτύχου, ἄλλοτε δ' αὖτε
	ἐν πόλει ἀκροτάτῃ: νῦν αὖτέ ἑ δῖος ̓Αχιλλεὺς
	ἄστυ πέρι Πριάμοιο ποσὶν ταχέεσσι διώκει.
	ἀλλ' ἄγετε φράζεσθε θεοὶ καὶ μητιάασθε
	ἠέ μιν ἐκ θανάτοιο σαώσομεν, ἦέ μιν ἤδη
	Πηλεί̈δῃ ̓Αχιλῆϊ δαμάσσομεν ἐσθλὸν ἐόντα.
	τὸν δ' αὖτε προσέειπε θεὰ γλαυκῶπις ̓Αθήνη:
	ὦ πάτερ ἀργικέραυνε κελαινεφὲς οἷον ἔειπες:
	ἄνδρα θνητὸν ἐόντα πάλαι πεπρωμένον αἴσῃ
	ἂψ ἐθέλεις θανάτοιο δυσηχέος ἐξαναλῦσαι;
	ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.
	τὴν δ' ἀπαμειβόμενος προσέφη νεφεληγερέτα Ζεύς:
	θάρσει Τριτογένεια φίλον τέκος: οὔ νύ τι θυμῷ
	πρόφρονι μυθέομαι, ἐθέλω δέ τοι ἤπιος εἶναι:
	ἔρξον ὅπῃ δή τοι νόος ἔπλετο, μὴ δ' ἔτ' ἐρώει.
	ὣς εἰπὼν ὄτρυνε πάρος μεμαυῖαν ̓Αθήνην:
	βῆ δὲ κατ' Οὐλύμποιο καρήνων ἀί̈ξασα.
	̔́Εκτορα δ' ἀσπερχὲς κλονέων ἔφεπ' ὠκὺς ̓Αχιλλεύς.
	ὡς δ' ὅτε νεβρὸν ὄρεσφι κύων ἐλάφοιο δίηται
	ὄρσας ἐξ εὐνῆς διά τ' ἄγκεα καὶ διὰ βήσσας:
	τὸν δ' εἴ πέρ τε λάθῃσι καταπτήξας ὑπὸ θάμνῳ,
	ἀλλά τ' ἀνιχνεύων θέει ἔμπεδον ὄφρά κεν εὕρῃ:
	ὣς ̔́Εκτωρ οὐ λῆθε ποδώκεα Πηλεί̈ωνα.
	ὁσσάκι δ' ὁρμήσειε πυλάων Δαρδανιάων
	ἀντίον ἀί̈ξασθαι ἐϋδμήτους ὑπὸ πύργους,
	εἴ πως οἷ καθύπερθεν ἀλάλκοιεν βελέεσσι,
	τοσσάκι μιν προπάροιθεν ἀποστρέψασκε παραφθὰς
	πρὸς πεδίον: αὐτὸς δὲ ποτὶ πτόλιος πέτετ' αἰεί.
	ὡς δ' ἐν ὀνείρῳ οὐ δύναται φεύγοντα διώκειν:
	οὔτ' ἄρ' ὃ τὸν δύναται ὑποφεύγειν οὔθ' ὃ διώκειν:
	ὣς ὃ τὸν οὐ δύνατο μάρψαι ποσίν, οὐδ' ὃς ἀλύξαι.
	πῶς δέ κεν ̔́Εκτωρ κῆρας ὑπεξέφυγεν θανάτοιο,
	εἰ μή οἱ πύματόν τε καὶ ὕστατον ἤντετ' ̓Απόλλων
	ἐγγύθεν, ὅς οἱ ἐπῶρσε μένος λαιψηρά τε γοῦνα;
	λαοῖσιν δ' ἀνένευε καρήατι δῖος ̓Αχιλλεύς,
	οὐδ' ἔα ἱέμεναι ἐπὶ ̔́Εκτορι πικρὰ βέλεμνα,
	μή τις κῦδος ἄροιτο βαλών, ὃ δὲ δεύτερος ἔλθοι.
	ἀλλ' ὅτε δὴ τὸ τέταρτον ἐπὶ κρουνοὺς ἀφίκοντο,
	καὶ τότε δὴ χρύσεια πατὴρ ἐτίταινε τάλαντα,
	ἐν δ' ἐτίθει δύο κῆρε τανηλεγέος θανάτοιο,
	τὴν μὲν ̓Αχιλλῆος, τὴν δ' ̔́Εκτορος ἱπποδάμοιο,
	ἕλκε δὲ μέσσα λαβών: ῥέπε δ' ̔́Εκτορος αἴσιμον ἦμαρ,
	ᾤχετο δ' εἰς ̓Αί̈δαο, λίπεν δέ ἑ Φοῖβος ̓Απόλλων.
	Πηλεί̈ωνα δ' ἵκανε θεὰ γλαυκῶπις ̓Αθήνη,
	ἀγχοῦ δ' ἱσταμένη ἔπεα πτερόεντα προσηύδα:
	νῦν δὴ νῶι ἔολπα Διὶ̈ φίλε φαίδιμ' ̓Αχιλλεῦ
	οἴσεσθαι μέγα κῦδος ̓Αχαιοῖσι προτὶ νῆας
	̔́Εκτορα δῃώσαντε μάχης ἄατόν περ ἐόντα.
	οὔ οἱ νῦν ἔτι γ' ἔστι πεφυγμένον ἄμμε γενέσθαι,
	οὐδ' εἴ κεν μάλα πολλὰ πάθοι ἑκάεργος ̓Απόλλων
	προπροκυλινδόμενος πατρὸς Διὸς αἰγιόχοιο.
	ἀλλὰ σὺ μὲν νῦν στῆθι καὶ ἄμπνυε, τόνδε δ' ἐγώ τοι
	οἰχομένη πεπιθήσω ἐναντίβιον μαχέσασθαι.
	ὣς φάτ' ̓Αθηναίη, ὃ δ' ἐπείθετο, χαῖρε δὲ θυμῷ,
	στῆ δ' ἄρ' ἐπὶ μελίης χαλκογλώχινος ἐρεισθείς.
	ἣ δ' ἄρα τὸν μὲν ἔλειπε, κιχήσατο δ' ̔́Εκτορα δῖον
	Δηϊφόβῳ ἐϊκυῖα δέμας καὶ ἀτειρέα φωνήν:
	ἀγχοῦ δ' ἱσταμένη ἔπεα πτερόεντα προσηύδα:
	ἠθεῖ' ἦ μάλα δή σε βιάζεται ὠκὺς ̓Αχιλλεὺς
	ἄστυ πέρι Πριάμοιο ποσὶν ταχέεσσι διώκων:
	ἀλλ' ἄγε δὴ στέωμεν καὶ ἀλεξώμεσθα μένοντες.
	τὴν δ' αὖτε προσέειπε μέγας κορυθαίολος ̔́Εκτωρ:
	Δηί̈φοβ' ἦ μέν μοι τὸ πάρος πολὺ φίλτατος ἦσθα
	γνωτῶν οὓς ̔Εκάβη ἠδὲ Πρίαμος τέκε παῖδας:
	νῦν δ' ἔτι καὶ μᾶλλον νοέω φρεσὶ τιμήσασθαι,
	ὃς ἔτλης ἐμεῦ εἵνεκ', ἐπεὶ ἴδες ὀφθαλμοῖσι,
	τείχεος ἐξελθεῖν, ἄλλοι δ' ἔντοσθε μένουσι.
	τὸν δ' αὖτε προσέειπε θεὰ γλαυκῶπις ̓Αθήνη:
	ἠθεῖ' ἦ μὲν πολλὰ πατὴρ καὶ πότνια μήτηρ
	λίσσονθ' ἑξείης γουνούμενοι, ἀμφὶ δ' ἑταῖροι,
	αὖθι μένειν: τοῖον γὰρ ὑποτρομέουσιν ἅπαντες:
	ἀλλ' ἐμὸς ἔνδοθι θυμὸς ἐτείρετο πένθεϊ λυγρῷ.
	νῦν δ' ἰθὺς μεμαῶτε μαχώμεθα, μὴ δέ τι δούρων
	ἔστω φειδωλή, ἵνα εἴδομεν εἴ κεν ̓Αχιλλεὺς
	νῶϊ κατακτείνας ἔναρα βροτόεντα φέρηται
	νῆας ἔπι γλαφυράς, ἦ κεν σῷ δουρὶ δαμήῃ.
	ὣς φαμένη καὶ κερδοσύνῃ ἡγήσατ' ̓Αθήνη:
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
	τὸν πρότερος προσέειπε μέγας κορυθαίολος ̔́Εκτωρ:
	οὔ ς' ἔτι Πηλέος υἱὲ φοβήσομαι, ὡς τὸ πάρος περ
	τρὶς περὶ ἄστυ μέγα Πριάμου δίον, οὐδέ ποτ' ἔτλην
	μεῖναι ἐπερχόμενον: νῦν αὖτέ με θυμὸς ἀνῆκε
	στήμεναι ἀντία σεῖο: ἕλοιμί κεν ἤ κεν ἁλοίην.
	ἀλλ' ἄγε δεῦρο θεοὺς ἐπιδώμεθα: τοὶ γὰρ ἄριστοι
	μάρτυροι ἔσσονται καὶ ἐπίσκοποι ἁρμονιάων:
	οὐ γὰρ ἐγώ ς' ἔκπαγλον ἀεικιῶ, αἴ κεν ἐμοὶ Ζεὺς
	δώῃ καμμονίην, σὴν δὲ ψυχὴν ἀφέλωμαι:
	ἀλλ' ἐπεὶ ἄρ κέ σε συλήσω κλυτὰ τεύχε' ̓Αχιλλεῦ
	νεκρὸν ̓Αχαιοῖσιν δώσω πάλιν: ὣς δὲ σὺ ῥέζειν.
	τὸν δ' ἄρ' ὑπόδρα ἰδὼν προσέφη πόδας ὠκὺς ̓Αχιλλεύς:
	̔́Εκτορ μή μοι ἄλαστε συνημοσύνας ἀγόρευε:
	ὡς οὐκ ἔστι λέουσι καὶ ἀνδράσιν ὅρκια πιστά,
	οὐδὲ λύκοι τε καὶ ἄρνες ὁμόφρονα θυμὸν ἔχουσιν,
	ἀλλὰ κακὰ φρονέουσι διαμπερὲς ἀλλήλοισιν,
	ὣς οὐκ ἔστ' ἐμὲ καὶ σὲ φιλήμεναι, οὐδέ τι νῶϊν
	ὅρκια ἔσσονται, πρίν γ' ἢ ἕτερόν γε πεσόντα
	αἵματος ἆσαι ̓́Αρηα ταλαύρινον πολεμιστήν.
	παντοίης ἀρετῆς μιμνήσκεο: νῦν σε μάλα χρὴ
	αἰχμητήν τ' ἔμεναι καὶ θαρσαλέον πολεμιστήν.
	οὔ τοι ἔτ' ἔσθ' ὑπάλυξις, ἄφαρ δέ σε Παλλὰς ̓Αθήνη
	ἔγχει ἐμῷ δαμάᾳ: νῦν δ' ἀθρόα πάντ' ἀποτίσεις
	κήδε' ἐμῶν ἑτάρων οὓς ἔκτανες ἔγχεϊ θύων.
	ἦ ῥα, καὶ ἀμπεπαλὼν προί̈ει δολιχόσκιον ἔγχος:
	καὶ τὸ μὲν ἄντα ἰδὼν ἠλεύατο φαίδιμος ̔́Εκτωρ:
	ἕζετο γὰρ προϊδών, τὸ δ' ὑπέρπτατο χάλκεον ἔγχος,
	ἐν γαίῃ δ' ἐπάγη: ἀνὰ δ' ἥρπασε Παλλὰς ̓Αθήνη,
	ἂψ δ' ̓Αχιλῆϊ δίδου, λάθε δ' ̔́Εκτορα ποιμένα λαῶν.
	̔́Εκτωρ δὲ προσέειπεν ἀμύμονα Πηλεί̈ωνα:
	ἤμβροτες, οὐδ' ἄρα πώ τι θεοῖς ἐπιείκελ' ̓Αχιλλεῦ
	ἐκ Διὸς ἠείδης τὸν ἐμὸν μόρον, ἦ τοι ἔφης γε:
	ἀλλά τις ἀρτιεπὴς καὶ ἐπίκλοπος ἔπλεο μύθων,
	ὄφρά ς' ὑποδείσας μένεος ἀλκῆς τε λάθωμαι.
	οὐ μέν μοι φεύγοντι μεταφρένῳ ἐν δόρυ πήξεις,
	ἀλλ' ἰθὺς μεμαῶτι διὰ στήθεσφιν ἔλασσον
	εἴ τοι ἔδωκε θεός: νῦν αὖτ' ἐμὸν ἔγχος ἄλευαι
	χάλκεον: ὡς δή μιν σῷ ἐν χροὶ̈ πᾶν κομίσαιο.
	καί κεν ἐλαφρότερος πόλεμος Τρώεσσι γένοιτο
	σεῖο καταφθιμένοιο: σὺ γάρ σφισι πῆμα μέγιστον.
	ἦ ῥα, καὶ ἀμπεπαλὼν προί̈ει δολιχόσκιον ἔγχος,
	καὶ βάλε Πηλεί̈δαο μέσον σάκος οὐδ' ἀφάμαρτε:
	τῆλε δ' ἀπεπλάγχθη σάκεος δόρυ: χώσατο δ' ̔́Εκτωρ
	ὅττί ῥά οἱ βέλος ὠκὺ ἐτώσιον ἔκφυγε χειρός,
	στῆ δὲ κατηφήσας, οὐδ' ἄλλ' ἔχε μείλινον ἔγχος.
	Δηί̈φοβον δ' ἐκάλει λευκάσπιδα μακρὸν ἀύ̈σας:
	ᾔτεέ μιν δόρυ μακρόν: ὃ δ' οὔ τί οἱ ἐγγύθεν ἦεν.
	̔́Εκτωρ δ' ἔγνω ᾗσιν ἐνὶ φρεσὶ φώνησέν τε:
	ὢ πόποι ἦ μάλα δή με θεοὶ θάνατον δὲ κάλεσσαν:
	Δηί̈φοβον γὰρ ἔγωγ' ἐφάμην ἥρωα παρεῖναι:
	ἀλλ' ὃ μὲν ἐν τείχει, ἐμὲ δ' ἐξαπάτησεν ̓Αθήνη.
	νῦν δὲ δὴ ἐγγύθι μοι θάνατος κακός, οὐδ' ἔτ' ἄνευθεν,
	οὐδ' ἀλέη: ἦ γάρ ῥα πάλαι τό γε φίλτερον ἦεν
	Ζηνί τε καὶ Διὸς υἷι ἑκηβόλῳ, οἵ με πάρος γε
	πρόφρονες εἰρύατο: νῦν αὖτέ με μοῖρα κιχάνει.
	μὴ μὰν ἀσπουδί γε καὶ ἀκλειῶς ἀπολοίμην,
	ἀλλὰ μέγα ῥέξας τι καὶ ἐσσομένοισι πυθέσθαι.
	ὣς ἄρα φωνήσας εἰρύσσατο φάσγανον ὀξύ,
	τό οἱ ὑπὸ λαπάρην τέτατο μέγα τε στιβαρόν τε,
	οἴμησεν δὲ ἀλεὶς ὥς τ' αἰετὸς ὑψιπετήεις,
	ὅς τ' εἶσιν πεδίον δὲ διὰ νεφέων ἐρεβεννῶν
	ἁρπάξων ἢ ἄρν' ἀμαλὴν ἤ πτῶκα λαγωόν:
	ὣς ̔́Εκτωρ οἴμησε τινάσσων φάσγανον ὀξύ.
	ὁρμήθη δ' ̓Αχιλεύς, μένεος δ' ἐμπλήσατο θυμὸν
	ἀγρίου, πρόσθεν δὲ σάκος στέρνοιο κάλυψε
	καλὸν δαιδάλεον, κόρυθι δ' ἐπένευε φαεινῇ
	τετραφάλῳ: καλαὶ δὲ περισσείοντο ἔθειραι
	χρύσεαι, ἃς ̔́Ηφαιστος ἵει λόφον ἀμφὶ θαμειάς.
	οἷος δ' ἀστὴρ εἶσι μετ' ἀστράσι νυκτὸς ἀμολγῷ
	ἕσπερος, ὃς κάλλιστος ἐν οὐρανῷ ἵσταται ἀστήρ,
	ὣς αἰχμῆς ἀπέλαμπ' εὐήκεος, ἣν ἄρ' ̓Αχιλλεὺς
	πάλλεν δεξιτερῇ φρονέων κακὸν ̔́Εκτορι δίῳ
	εἰσορόων χρόα καλόν, ὅπῃ εἴξειε μάλιστα.
	τοῦ δὲ καὶ ἄλλο τόσον μὲν ἔχε χρόα χάλκεα τεύχεα
	καλά, τὰ Πατρόκλοιο βίην ἐνάριξε κατακτάς:
	φαίνετο δ' ᾗ κληῖ̈δες ἀπ' ὤμων αὐχέν' ἔχουσι
	λαυκανίην, ἵνα τε ψυχῆς ὤκιστος ὄλεθρος:
	τῇ ῥ' ἐπὶ οἷ μεμαῶτ' ἔλας' ἔγχεϊ δῖος ̓Αχιλλεύς,
	ἀντικρὺ δ' ἁπαλοῖο δι' αὐχένος ἤλυθ' ἀκωκή:
	οὐδ' ἄρ' ἀπ' ἀσφάραγον μελίη τάμε χαλκοβάρεια,
	ὄφρά τί μιν προτιείποι ἀμειβόμενος ἐπέεσσιν.
	ἤριπε δ' ἐν κονίῃς: ὃ δ' ἐπεύξατο δῖος ̓Αχιλλεύς:
	̔́Εκτορ ἀτάρ που ἔφης Πατροκλῆ' ἐξεναρίζων
	σῶς ἔσσεσθ', ἐμὲ δ' οὐδὲν ὀπίζεο νόσφιν ἐόντα
	νήπιε: τοῖο δ' ἄνευθεν ἀοσσητὴρ μέγ' ἀμείνων
	νηυσὶν ἔπι γλαφυρῇσιν ἐγὼ μετόπισθε λελείμμην,
	ὅς τοι γούνατ' ἔλυσα: σὲ μὲν κύνες ἠδ' οἰωνοὶ
	ἑλκήσους' ἀϊκῶς, τὸν δὲ κτεριοῦσιν ̓Αχαιοί.
	τὸν δ' ὀλιγοδρανέων προσέφη κορυθαίολος ̔́Εκτωρ:
	λίσσομ' ὑπὲρ ψυχῆς καὶ γούνων σῶν τε τοκήων
	μή με ἔα παρὰ νηυσὶ κύνας καταδάψαι ̓Αχαιῶν,
	ἀλλὰ σὺ μὲν χαλκόν τε ἅλις χρυσόν τε δέδεξο
	δῶρα τά τοι δώσουσι πατὴρ καὶ πότνια μήτηρ,
	σῶμα δὲ οἴκαδ' ἐμὸν δόμεναι πάλιν, ὄφρα πυρός με
	Τρῶες καὶ Τρώων ἄλοχοι λελάχωσι θανόντα.
	τὸν δ' ἄρ' ὑπόδρα ἰδὼν προσέφη πόδας ὠκὺς ̓Αχιλλεὺς:
	μή με κύον γούνων γουνάζεο μὴ δὲ τοκήων:
	αἲ γάρ πως αὐτόν με μένος καὶ θυμὸς ἀνήη
	ὤμ' ἀποταμνόμενον κρέα ἔδμεναι, οἷα ἔοργας,
	ὡς οὐκ ἔσθ' ὃς σῆς γε κύνας κεφαλῆς ἀπαλάλκοι,
	οὐδ' εἴ κεν δεκάκις τε καὶ εἰκοσινήριτ' ἄποινα
	στήσως' ἐνθάδ' ἄγοντες, ὑπόσχωνται δὲ καὶ ἄλλα,
	οὐδ' εἴ κέν ς' αὐτὸν χρυσῷ ἐρύσασθαι ἀνώγοι
	Δαρδανίδης Πρίαμος: οὐδ' ὧς σέ γε πότνια μήτηρ
	ἐνθεμένη λεχέεσσι γοήσεται ὃν τέκεν αὐτή,
	ἀλλὰ κύνες τε καὶ οἰωνοὶ κατὰ πάντα δάσονται.
	τὸν δὲ καταθνῄσκων προσέφη κορυθαίολος ̔́Εκτωρ:
	ἦ ς' εὖ γιγνώσκων προτιόσσομαι, οὐδ' ἄρ' ἔμελλον
	πείσειν: ἦ γὰρ σοί γε σιδήρεος ἐν φρεσὶ θυμός.
	φράζεο νῦν, μή τοί τι θεῶν μήνιμα γένωμαι
	ἤματι τῷ ὅτε κέν σε Πάρις καὶ Φοῖβος ̓Απόλλων
	ἐσθλὸν ἐόντ' ὀλέσωσιν ἐνὶ Σκαιῇσι πύλῃσιν.
	ὣς ἄρα μιν εἰπόντα τέλος θανάτοιο κάλυψε,
	ψυχὴ δ' ἐκ ῥεθέων πταμένη ̓́Αϊδος δὲ βεβήκει
	ὃν πότμον γοόωσα λιποῦς' ἀνδροτῆτα καὶ ἥβην.
	τὸν καὶ τεθνηῶτα προσηύδα δῖος ̓Αχιλλεύς:
	τέθναθι: κῆρα δ' ἐγὼ τότε δέξομαι ὁππότε κεν δὴ
	Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.
	ἦ ῥα, καὶ ἐκ νεκροῖο ἐρύσσατο χάλκεον ἔγχος,
	καὶ τό γ' ἄνευθεν ἔθηχ', ὃ δ' ἀπ' ὤμων τεύχε' ἐσύλα
	αἱματόεντ': ἄλλοι δὲ περίδραμον υἷες ̓Αχαιῶν,
	οἳ καὶ θηήσαντο φυὴν καὶ εἶδος ἀγητὸν
	̔́Εκτορος: οὐδ' ἄρα οἵ τις ἀνουτητί γε παρέστη.
	ὧδε δέ τις εἴπεσκεν ἰδὼν ἐς πλησίον ἄλλον:
	ὢ πόποι, ἦ μάλα δὴ μαλακώτερος ἀμφαφάασθαι
	̔́Εκτωρ ἢ ὅτε νῆας ἐνέπρησεν πυρὶ κηλέῳ.
	ὣς ἄρα τις εἴπεσκε καὶ οὐτήσασκε παραστάς.
	τὸν δ' ἐπεὶ ἐξενάριξε ποδάρκης δῖος ̓Αχιλλεύς,
	στὰς ἐν ̓Αχαιοῖσιν ἔπεα πτερόεντ' ἀγόρευεν:
	ὦ φίλοι ̓Αργείων ἡγήτορες ἠδὲ μέδοντες
	ἐπεὶ δὴ τόνδ' ἄνδρα θεοὶ δαμάσασθαι ἔδωκαν,
	ὃς κακὰ πόλλ' ἔρρεξεν ὅς' οὐ σύμπαντες οἱ ἄλλοι,
	εἰ δ' ἄγετ' ἀμφὶ πόλιν σὺν τεύχεσι πειρηθῶμεν,
	ὄφρά κ' ἔτι γνῶμεν Τρώων νόον ὅν τιν' ἔχουσιν,
	ἢ καταλείψουσιν πόλιν ἄκρην τοῦδε πεσόντος,
	ἦε μένειν μεμάασι καὶ ̔́Εκτορος οὐκέτ' ἐόντος.
	ἀλλὰ τί ἤ μοι ταῦτα φίλος διελέξατο θυμός;
	κεῖται πὰρ νήεσσι νέκυς ἄκλαυτος ἄθαπτος
	Πάτροκλος: τοῦ δ' οὐκ ἐπιλήσομαι, ὄφρ' ἂν ἔγωγε
	ζωοῖσιν μετέω καί μοι φίλα γούνατ' ὀρώρῃ:
	εἰ δὲ θανόντων περ καταλήθοντ' εἰν ̓Αί̈δαο
	αὐτὰρ ἐγὼ καὶ κεῖθι φίλου μεμνήσομ' ἑταίρου.
	νῦν δ' ἄγ' ἀείδοντες παιήονα κοῦροι ̓Αχαιῶν
	νηυσὶν ἔπι γλαφυρῇσι νεώμεθα, τόνδε δ' ἄγωμεν.
	ἠράμεθα μέγα κῦδος: ἐπέφνομεν ̔́Εκτορα δῖον,
	ᾧ Τρῶες κατὰ ἄστυ θεῷ ὣς εὐχετόωντο.
	ἦ ῥα, καὶ ̔́Εκτορα δῖον ἀεικέα μήδετο ἔργα.
	ἀμφοτέρων μετόπισθε ποδῶν τέτρηνε τένοντε
	ἐς σφυρὸν ἐκ πτέρνης, βοέους δ' ἐξῆπτεν ἱμάντας,
	ἐκ δίφροιο δ' ἔδησε, κάρη δ' ἕλκεσθαι ἔασεν:
	ἐς δίφρον δ' ἀναβὰς ἀνά τε κλυτὰ τεύχε' ἀείρας
	μάστιξέν ῥ' ἐλάαν, τὼ δ' οὐκ ἀέκοντε πετέσθην.
	τοῦ δ' ἦν ἑλκομένοιο κονίσαλος, ἀμφὶ δὲ χαῖται
	κυάνεαι πίτναντο, κάρη δ' ἅπαν ἐν κονίῃσι
	κεῖτο πάρος χαρίεν: τότε δὲ Ζεὺς δυσμενέεσσι
	δῶκεν ἀεικίσσασθαι ἑῇ ἐν πατρίδι γαίῃ.
	ὣς τοῦ μὲν κεκόνιτο κάρη ἅπαν: ἣ δέ νυ μήτηρ
	τίλλε κόμην, ἀπὸ δὲ λιπαρὴν ἔρριψε καλύπτρην
	τηλόσε, κώκυσεν δὲ μάλα μέγα παῖδ' ἐσιδοῦσα:
	ᾤμωξεν δ' ἐλεεινὰ πατὴρ φίλος, ἀμφὶ δὲ λαοὶ
	κωκυτῷ τ' εἴχοντο καὶ οἰμωγῇ κατὰ ἄστυ.
	τῷ δὲ μάλιστ' ἄρ' ἔην ἐναλίγκιον ὡς εἰ ἅπασα
	̓́Ιλιος ὀφρυόεσσα πυρὶ σμύχοιτο κατ' ἄκρης.
	λαοὶ μέν ῥα γέροντα μόγις ἔχον ἀσχαλόωντα
	ἐξελθεῖν μεμαῶτα πυλάων Δαρδανιάων.
	πάντας δ' ἐλλιτάνευε κυλινδόμενος κατὰ κόπρον,
	ἐξονομακλήδην ὀνομάζων ἄνδρα ἕκαστον:
	σχέσθε φίλοι, καί μ' οἶον ἐάσατε κηδόμενοί περ
	ἐξελθόντα πόληος ἱκέσθ' ἐπὶ νῆας ̓Αχαιῶν.
	λίσσωμ' ἀνέρα τοῦτον ἀτάσθαλον ὀβριμοεργόν,
	ἤν πως ἡλικίην αἰδέσσεται ἠδ' ἐλεήσῃ
	γῆρας: καὶ δέ νυ τῷ γε πατὴρ τοιόσδε τέτυκται
	Πηλεύς, ὅς μιν ἔτικτε καὶ ἔτρεφε πῆμα γενέσθαι
	Τρωσί: μάλιστα δ' ἐμοὶ περὶ πάντων ἄλγε' ἔθηκε.
	τόσσους γάρ μοι παῖδας ἀπέκτανε τηλεθάοντας:
	τῶν πάντων οὐ τόσσον ὀδύρομαι ἀχνύμενός περ
	ὡς ἑνός, οὗ μ' ἄχος ὀξὺ κατοίσεται ̓́Αϊδος εἴσω,
	̔́Εκτορος: ὡς ὄφελεν θανέειν ἐν χερσὶν ἐμῇσι:
	τώ κε κορεσσάμεθα κλαίοντέ τε μυρομένω τε
	μήτηρ θ', ἥ μιν ἔτικτε δυσάμμορος, ἠδ' ἐγὼ αὐτός.
	ὣς ἔφατο κλαίων, ἐπὶ δὲ στενάχοντο πολῖται:
	Τρῳῇσιν δ' ̔Εκάβη ἁδινοῦ ἐξῆρχε γόοιο:
	τέκνον ἐγὼ δειλή: τί νυ βείομαι αἰνὰ παθοῦσα
	σεῦ ἀποτεθνηῶτος; ὅ μοι νύκτάς τε καὶ ἦμαρ
	εὐχωλὴ κατὰ ἄστυ πελέσκεο, πᾶσί τ' ὄνειαρ
	Τρωσί τε καὶ Τρῳῇσι κατὰ πτόλιν, οἵ σε θεὸν ὣς
	δειδέχατ': ἦ γὰρ καί σφι μάλα μέγα κῦδος ἔησθα
	ζωὸς ἐών: νῦν αὖ θάνατος καὶ μοῖρα κιχάνει.
	ὣς ἔφατο κλαίους', ἄλοχος δ' οὔ πώ τι πέπυστο
	̔́Εκτορος: οὐ γάρ οἵ τις ἐτήτυμος ἄγγελος ἐλθὼν
	ἤγγειλ' ὅττί ῥά οἱ πόσις ἔκτοθι μίμνε πυλάων,
	ἀλλ' ἥ γ' ἱστὸν ὕφαινε μυχῷ δόμου ὑψηλοῖο
	δίπλακα πορφυρέην, ἐν δὲ θρόνα ποικίλ' ἔπασσε.
	κέκλετο δ' ἀμφιπόλοισιν ἐϋπλοκάμοις κατὰ δῶμα
	ἀμφὶ πυρὶ στῆσαι τρίποδα μέγαν, ὄφρα πέλοιτο
	̔́Εκτορι θερμὰ λοετρὰ μάχης ἐκ νοστήσαντι
	νηπίη, οὐδ' ἐνόησεν ὅ μιν μάλα τῆλε λοετρῶν
	χερσὶν ̓Αχιλλῆος δάμασε γλαυκῶπις ̓Αθήνη.
	κωκυτοῦ δ' ἤκουσε καὶ οἰμωγῆς ἀπὸ πύργου:
	τῆς δ' ἐλελίχθη γυῖα, χαμαὶ δέ οἱ ἔκπεσε κερκίς:
	ἣ δ' αὖτις δμῳῇσιν ἐϋπλοκάμοισι μετηύδα:
	δεῦτε δύω μοι ἕπεσθον, ἴδωμ' ὅτιν' ἔργα τέτυκται.
	αἰδοίης ἑκυρῆς ὀπὸς ἔκλυον, ἐν δ' ἐμοὶ αὐτῇ
	στήθεσι πάλλεται ἦτορ ἀνὰ στόμα, νέρθε δὲ γοῦνα
	πήγνυται: ἐγγὺς δή τι κακὸν Πριάμοιο τέκεσσιν.
	αἲ γὰρ ἀπ' οὔατος εἴη ἐμεῦ ἔπος: ἀλλὰ μάλ' αἰνῶς
	δείδω μὴ δή μοι θρασὺν ̔́Εκτορα δῖος ̓Αχιλλεὺς
	μοῦνον ἀποτμήξας πόλιος πεδίον δὲ δίηται,
	καὶ δή μιν καταπαύσῃ ἀγηνορίης ἀλεγεινῆς
	ἥ μιν ἔχεσκ', ἐπεὶ οὔ ποτ' ἐνὶ πληθυῖ μένεν ἀνδρῶν,
	ἀλλὰ πολὺ προθέεσκε, τὸ ὃν μένος οὐδενὶ εἴκων.
	ὣς φαμένη μεγάροιο διέσσυτο μαινάδι ἴση
	παλλομένη κραδίην: ἅμα δ' ἀμφίπολοι κίον αὐτῇ
	αὐτὰρ ἐπεὶ πύργόν τε καὶ ἀνδρῶν ἷξεν ὅμιλον
	ἔστη παπτήνας' ἐπὶ τείχεϊ, τὸν δὲ νόησεν
	ἑλκόμενον πρόσθεν πόλιος: ταχέες δέ μιν ἵπποι
	ἕλκον ἀκηδέστως κοίλας ἐπὶ νῆας ̓Αχαιῶν.
	τὴν δὲ κατ' ὀφθαλμῶν ἐρεβεννὴ νὺξ ἐκάλυψεν,
	ἤριπε δ' ἐξοπίσω, ἀπὸ δὲ ψυχὴν ἐκάπυσσε.
	τῆλε δ' ἀπὸ κρατὸς βάλε δέσματα σιγαλόεντα,
	ἄμπυκα κεκρύφαλόν τε ἰδὲ πλεκτὴν ἀναδέσμην
	κρήδεμνόν θ', ὅ ῥά οἱ δῶκε χρυσῆ ̓Αφροδίτη
	ἤματι τῷ ὅτε μιν κορυθαίολος ἠγάγεθ' ̔́Εκτωρ
	ἐκ δόμου ̓Ηετίωνος, ἐπεὶ πόρε μυρία ἕδνα.
	ἀμφὶ δέ μιν γαλόῳ τε καὶ εἰνατέρες ἅλις ἔσταν,
	αἵ ἑ μετὰ σφίσιν εἶχον ἀτυζομένην ἀπολέσθαι.
	ἣ δ' ἐπεὶ οὖν ἔμπνυτο καὶ ἐς φρένα θυμὸς ἀγέρθη
	ἀμβλήδην γοόωσα μετὰ Τρῳῇσιν ἔειπεν:
	̔́Εκτορ ἐγὼ δύστηνος: ἰῇ ἄρα γεινόμεθ' αἴσῃ
	ἀμφότεροι, σὺ μὲν ἐν Τροίῃ Πριάμου κατὰ δῶμα,
	αὐτὰρ ἐγὼ Θήβῃσιν ὑπὸ Πλάκῳ ὑληέσσῃ
	ἐν δόμῳ ̓Ηετίωνος, ὅ μ' ἔτρεφε τυτθὸν ἐοῦσαν
	δύσμορος αἰνόμορον: ὡς μὴ ὤφελλε τεκέσθαι.
	νῦν δὲ σὺ μὲν ̓Αί̈δαο δόμους ὑπὸ κεύθεσι γαίης
	ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις
	χήρην ἐν μεγάροισι: πάϊς δ' ἔτι νήπιος αὔτως,
	ὃν τέκομεν σύ τ' ἐγώ τε δυσάμμοροι: οὔτε σὺ τούτῳ
	ἔσσεαι ̔́Εκτορ ὄνειαρ ἐπεὶ θάνες, οὔτε σοὶ οὗτος.
	ἤν περ γὰρ πόλεμόν γε φύγῃ πολύδακρυν ̓Αχαιῶν,
	αἰεί τοι τούτῳ γε πόνος καὶ κήδε' ὀπίσσω
	ἔσσοντ': ἄλλοι γάρ οἱ ἀπουρίσσουσιν ἀρούρας.
	ἦμαρ δ' ὀρφανικὸν παναφήλικα παῖδα τίθησι:
	πάντα δ' ὑπεμνήμυκε, δεδάκρυνται δὲ παρειαί,
	δευόμενος δέ τ' ἄνεισι πάϊς ἐς πατρὸς ἑταίρους,
	ἄλλον μὲν χλαίνης ἐρύων, ἄλλον δὲ χιτῶνος:
	τῶν δ' ἐλεησάντων κοτύλην τις τυτθὸν ἐπέσχε:
	χείλεα μέν τ' ἐδίην', ὑπερῴην δ' οὐκ ἐδίηνε.
	τὸν δὲ καὶ ἀμφιθαλὴς ἐκ δαιτύος ἐστυφέλιξε
	χερσὶν πεπλήγων καὶ ὀνειδείοισιν ἐνίσσων:
	ἔρρ' οὕτως: οὐ σός γε πατὴρ μεταδαίνυται ἡμῖν.
	δακρυόεις δέ τ' ἄνεισι πάϊς ἐς μητέρα χήρην
	̓Αστυάναξ, ὃς πρὶν μὲν ἑοῦ ἐπὶ γούνασι πατρὸς
	μυελὸν οἶον ἔδεσκε καὶ οἰῶν πίονα δημόν:
	αὐτὰρ ὅθ' ὕπνος ἕλοι, παύσαιτό τε νηπιαχεύων,
	εὕδεσκ' ἐν λέκτροισιν ἐν ἀγκαλίδεσσι τιθήνης
	εὐνῇ ἔνι μαλακῇ θαλέων ἐμπλησάμενος κῆρ:
	νῦν δ' ἂν πολλὰ πάθῃσι φίλου ἀπὸ πατρὸς ἁμαρτὼν
	̓Αστυάναξ, ὃν Τρῶες ἐπίκλησιν καλέουσιν:
	οἶος γάρ σφιν ἔρυσο πύλας καὶ τείχεα μακρά.
	νῦν δὲ σὲ μὲν παρὰ νηυσὶ κορωνίσι νόσφι τοκήων
	αἰόλαι εὐλαὶ ἔδονται, ἐπεί κε κύνες κορέσωνται
	γυμνόν: ἀτάρ τοι εἵματ' ἐνὶ μεγάροισι κέονται
	λεπτά τε καὶ χαρίεντα τετυγμένα χερσὶ γυναικῶν.
	ἀλλ' ἤτοι τάδε πάντα καταφλέξω πυρὶ κηλέῳ
	οὐδὲν σοί γ' ὄφελος, ἐπεὶ οὐκ ἐγκείσεαι αὐτοῖς,
	ἀλλὰ πρὸς Τρώων καὶ Τρωϊάδων κλέος εἶναι.
	ὣς ἔφατο κλαίους', ἐπὶ δὲ στενάχοντο γυναῖκες.
