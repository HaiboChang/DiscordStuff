	ὣς οἳ μὲν στενάχοντο κατὰ πτόλιν: αὐτὰρ ̓Αχαιοὶ
	ἐπεὶ δὴ νῆάς τε καὶ ̔Ελλήσποντον ἵκοντο,
	οἳ μὲν ἄρ' ἐσκίδναντο ἑὴν ἐπὶ νῆα ἕκαστος,
	Μυρμιδόνας δ' οὐκ εἴα ἀποσκίδνασθαι ̓Αχιλλεύς,
	ἀλλ' ὅ γε οἷς ἑτάροισι φιλοπτολέμοισι μετηύδα:
	Μυρμιδόνες ταχύπωλοι ἐμοὶ ἐρίηρες ἑταῖροι
	μὴ δή πω ὑπ' ὄχεσφι λυώμεθα μώνυχας ἵππους,
	ἀλλ' αὐτοῖς ἵπποισι καὶ ἅρμασιν ἆσσον ἰόντες
	Πάτροκλον κλαίωμεν: ὃ γὰρ γέρας ἐστὶ θανόντων.
	αὐτὰρ ἐπεί κ' ὀλοοῖο τεταρπώμεσθα γόοιο,
	ἵππους λυσάμενοι δορπήσομεν ἐνθάδε πάντες.
	ὣς ἔφαθ', οἳ δ' ᾤμωξαν ἀολλέες, ἦρχε δ' ̓Αχιλλεύς.
	οἳ δὲ τρὶς περὶ νεκρὸν ἐύ̈τριχας ἤλασαν ἵππους
	μυρόμενοι: μετὰ δέ σφι Θέτις γόου ἵμερον ὦρσε.
	δεύοντο ψάμαθοι, δεύοντο δὲ τεύχεα φωτῶν
	δάκρυσι: τοῖον γὰρ πόθεον μήστωρα φόβοιο.
	τοῖσι δὲ Πηλεί̈δης ἁδινοῦ ἐξῆρχε γόοιο
	χεῖρας ἐπ' ἀνδροφόνους θέμενος στήθεσσιν ἑταίρου:
	χαῖρέ μοι ὦ Πάτροκλε καὶ εἰν ̓Αί̈δαο δόμοισι:
	πάντα γὰρ ἤδη τοι τελέω τὰ πάροιθεν ὑπέστην
	̔́Εκτορα δεῦρ' ἐρύσας δώσειν κυσὶν ὠμὰ δάσασθαι,
	δώδεκα δὲ προπάροιθε πυρῆς ἀποδειροτομήσειν
	Τρώων ἀγλαὰ τέκνα σέθεν κταμένοιο χολωθείς.
	ἦ ῥα καὶ ̔́Εκτορα δῖον ἀεικέα μήδετο ἔργα
	πρηνέα πὰρ λεχέεσσι Μενοιτιάδαο τανύσσας
	ἐν κονίῃς: οἳ δ' ἔντε' ἀφωπλίζοντο ἕκαστος
	χάλκεα μαρμαίροντα, λύον δ' ὑψηχέας ἵππους,
	κὰδ δ' ἷζον παρὰ νηὶ̈ ποδώκεος Αἰακίδαο
	μυρίοι: αὐτὰρ ὃ τοῖσι τάφον μενοεικέα δαίνυ.
	πολλοὶ μὲν βόες ἀργοὶ ὀρέχθεον ἀμφὶ σιδήρῳ
	σφαζόμενοι, πολλοὶ δ' ὄϊες καὶ μηκάδες αἶγες:
	πολλοὶ δ' ἀργιόδοντες ὕες θαλέθοντες ἀλοιφῇ
	εὑόμενοι τανύοντο διὰ φλογὸς ̔Ηφαίστοιο:
	πάντῃ δ' ἀμφὶ νέκυν κοτυλήρυτον ἔρρεεν αἷμα.
	αὐτὰρ τόν γε ἄνακτα ποδώκεα Πηλεί̈ωνα
	εἰς ̓Αγαμέμνονα δῖον ἄγον βασιλῆες ̓Αχαιῶν
	σπουδῇ παρπεπιθόντες ἑταίρου χωόμενον κῆρ.
	οἳ δ' ὅτε δὴ κλισίην ̓Αγαμέμνονος ἷξον ἰόντες,
	αὐτίκα κηρύκεσσι λιγυφθόγγοισι κέλευσαν
	ἀμφὶ πυρὶ στῆσαι τρίποδα μέγαν, εἰ πεπίθοιεν
	Πηλεί̈δην λούσασθαι ἄπο βρότον αἱματόεντα.
	αὐτὰρ ὅ γ' ἠρνεῖτο στερεῶς, ἐπὶ δ' ὅρκον ὄμοσσεν:
	οὐ μὰ Ζῆν', ὅς τίς τε θεῶν ὕπατος καὶ ἄριστος,
	οὐ θέμις ἐστὶ λοετρὰ καρήατος ἆσσον ἱκέσθαι
	πρίν γ' ἐνὶ Πάτροκλον θέμεναι πυρὶ σῆμά τε χεῦαι
	κείρασθαί τε κόμην, ἐπεὶ οὔ μ' ἔτι δεύτερον ὧδε
	ἵξετ' ἄχος κραδίην ὄφρα ζωοῖσι μετείω.
	ἀλλ' ἤτοι νῦν μὲν στυγερῇ πειθώμεθα δαιτί:
	ἠῶθεν δ' ὄτρυνον ἄναξ ἀνδρῶν ̓Αγάμεμνον
	ὕλην τ' ἀξέμεναι παρά τε σχεῖν ὅσς' ἐπιεικὲς
	νεκρὸν ἔχοντα νέεσθαι ὑπὸ ζόφον ἠερόεντα,
	ὄφρ' ἤτοι τοῦτον μὲν ἐπιφλέγῃ ἀκάματον πῦρ
	θᾶσσον ἀπ' ὀφθαλμῶν, λαοὶ δ' ἐπὶ ἔργα τράπωνται.
	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.
	ἐσσυμένως δ' ἄρα δόρπον ἐφοπλίσσαντες ἕκαστοι
	δαίνυντ', οὐδέ τι θυμὸς ἐδεύετο δαιτὸς ἐί̈σης.
	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
	οἳ μὲν κακκείοντες ἔβαν κλισίην δὲ ἕκαστος,
	Πηλεί̈δης δ' ἐπὶ θινὶ πολυφλοίσβοιο θαλάσσης
	κεῖτο βαρὺ στενάχων πολέσιν μετὰ Μυρμιδόνεσσιν
	ἐν καθαρῷ, ὅθι κύματ' ἐπ' ἠϊόνος κλύζεσκον:
	εὖτε τὸν ὕπνος ἔμαρπτε λύων μελεδήματα θυμοῦ
	νήδυμος ἀμφιχυθείς: μάλα γὰρ κάμε φαίδιμα γυῖα
	̔́Εκτορ' ἐπαί̈σσων προτὶ ̓́Ιλιον ἠνεμόεσσαν:
	ἦλθε δ' ἐπὶ ψυχὴ Πατροκλῆος δειλοῖο
	πάντ' αὐτῷ μέγεθός τε καὶ ὄμματα κάλ' ἐϊκυῖα
	καὶ φωνήν, καὶ τοῖα περὶ χροὶ̈ εἵματα ἕστο:
	στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:
	εὕδεις, αὐτὰρ ἐμεῖο λελασμένος ἔπλευ ̓Αχιλλεῦ.
	οὐ μέν μευ ζώοντος ἀκήδεις, ἀλλὰ θανόντος:
	θάπτέ με ὅττι τάχιστα πύλας ̓Αί̈δαο περήσω.
	τῆλέ με εἴργουσι ψυχαὶ εἴδωλα καμόντων,
	οὐδέ μέ πω μίσγεσθαι ὑπὲρ ποταμοῖο ἐῶσιν,
	ἀλλ' αὔτως ἀλάλημαι ἀν' εὐρυπυλὲς ̓́Αϊδος δῶ.
	καί μοι δὸς τὴν χεῖρ': ὀλοφύρομαι, οὐ γὰρ ἔτ' αὖτις
	νίσομαι ἐξ ̓Αί̈δαο, ἐπήν με πυρὸς λελάχητε.
	οὐ μὲν γὰρ ζωοί γε φίλων ἀπάνευθεν ἑταίρων
	βουλὰς ἑζόμενοι βουλεύσομεν, ἀλλ' ἐμὲ μὲν κὴρ
	ἀμφέχανε στυγερή, ἥ περ λάχε γιγνόμενόν περ:
	καὶ δὲ σοὶ αὐτῷ μοῖρα, θεοῖς ἐπιείκελ' ̓Αχιλλεῦ,
	τείχει ὕπο Τρώων εὐηφενέων ἀπολέσθαι.
	ἄλλο δέ τοι ἐρέω καὶ ἐφήσομαι αἴ κε πίθηαι:
	μὴ ἐμὰ σῶν ἀπάνευθε τιθήμεναι ὀστέ' ̓Αχιλλεῦ,
	ἀλλ' ὁμοῦ ὡς ἐτράφημεν ἐν ὑμετέροισι δόμοισιν,
	εὖτέ με τυτθὸν ἐόντα Μενοίτιος ἐξ ̓Οπόεντος
	ἤγαγεν ὑμέτερόνδ' ἀνδροκτασίης ὕπο λυγρῆς,
	ἤματι τῷ ὅτε παῖδα κατέκτανον ̓Αμφιδάμαντος
	νήπιος οὐκ ἐθέλων ἀμφ' ἀστραγάλοισι χολωθείς:
	ἔνθά με δεξάμενος ἐν δώμασιν ἱππότα Πηλεὺς
	ἔτραφέ τ' ἐνδυκέως καὶ σὸν θεράποντ' ὀνόμηνεν:
	ὣς δὲ καὶ ὀστέα νῶϊν ὁμὴ σορὸς ἀμφικαλύπτοι
	χρύσεος ἀμφιφορεύς, τόν τοι πόρε πότνια μήτηρ.
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	τίπτέ μοι ἠθείη κεφαλὴ δεῦρ' εἰλήλουθας
	καί μοι ταῦτα ἕκαστ' ἐπιτέλλεαι; αὐτὰρ ἐγώ τοι
	πάντα μάλ' ἐκτελέω καὶ πείσομαι ὡς σὺ κελεύεις.
	ἀλλά μοι ἆσσον στῆθι: μίνυνθά περ ἀμφιβαλόντε
	ἀλλήλους ὀλοοῖο τεταρπώμεσθα γόοιο.
	ὣς ἄρα φωνήσας ὠρέξατο χερσὶ φίλῃσιν
	οὐδ' ἔλαβε: ψυχὴ δὲ κατὰ χθονὸς ἠύ̈τε καπνὸς
	ᾤχετο τετριγυῖα: ταφὼν δ' ἀνόρουσεν ̓Αχιλλεὺς
	χερσί τε συμπλατάγησεν, ἔπος δ' ὀλοφυδνὸν ἔειπεν:
	ὢ πόποι ἦ ῥά τίς ἐστι καὶ εἰν ̓Αί̈δαο δόμοισι
	ψυχὴ καὶ εἴδωλον, ἀτὰρ φρένες οὐκ ἔνι πάμπαν:
	παννυχίη γάρ μοι Πατροκλῆος δειλοῖο
	ψυχὴ ἐφεστήκει γοόωσά τε μυρομένη τε,
	καί μοι ἕκαστ' ἐπέτελλεν, ἔϊκτο δὲ θέσκελον αὐτῷ.
	ὣς φάτο, τοῖσι δὲ πᾶσιν ὑφ' ἵμερον ὦρσε γόοιο:
	μυρομένοισι δὲ τοῖσι φάνη ῥοδοδάκτυλος ̓Ηὼς
	ἀμφὶ νέκυν ἐλεεινόν. ἀτὰρ κρείων ̓Αγαμέμνων
	οὐρῆάς τ' ὄτρυνε καὶ ἀνέρας ἀξέμεν ὕλην
	πάντοθεν ἐκ κλισιῶν: ἐπὶ δ' ἀνὴρ ἐσθλὸς ὀρώρει
	Μηριόνης θεράπων ἀγαπήνορος ̓Ιδομενῆος.
	οἳ δ' ἴσαν ὑλοτόμους πελέκεας ἐν χερσὶν ἔχοντες
	σειράς τ' εὐπλέκτους: πρὸ δ' ἄρ' οὐρῆες κίον αὐτῶν.
	πολλὰ δ' ἄναντα κάταντα πάραντά τε δόχμιά τ' ἦλθον:
	ἀλλ' ὅτε δὴ κνημοὺς προσέβαν πολυπίδακος ̓́Ιδης,
	αὐτίκ' ἄρα δρῦς ὑψικόμους ταναήκεϊ χαλκῷ
	τάμνον ἐπειγόμενοι: ταὶ δὲ μεγάλα κτυπέουσαι
	πῖπτον: τὰς μὲν ἔπειτα διαπλήσσοντες ̓Αχαιοὶ
	ἔκδεον ἡμιόνων: ταὶ δὲ χθόνα ποσσὶ δατεῦντο
	ἐλδόμεναι πεδίοιο διὰ ῥωπήϊα πυκνά.
	πάντες δ' ὑλοτόμοι φιτροὺς φέρον: ὡς γὰρ ἀνώγει
	Μηριόνης θεράπων ἀγαπήνορος ̓Ιδομενῆος.
	κὰδ δ' ἄρ' ἐπ' ἀκτῆς βάλλον ἐπισχερώ, ἔνθ' ἄρ' ̓Αχιλλεὺς
	φράσσατο Πατρόκλῳ μέγα ἠρίον ἠδὲ οἷ αὐτῷ.
	αὐτὰρ ἐπεὶ πάντῃ παρακάββαλον ἄσπετον ὕλην
	ἥατ' ἄρ' αὖθι μένοντες ἀολλέες. αὐτὰρ ̓Αχιλλεὺς
	αὐτίκα Μυρμιδόνεσσι φιλοπτολέμοισι κέλευσε
	χαλκὸν ζώννυσθαι, ζεῦξαι δ' ὑπ' ὄχεσφιν ἕκαστον
	ἵππους: οἳ δ' ὄρνυντο καὶ ἐν τεύχεσσιν ἔδυνον,
	ἂν δ' ἔβαν ἐν δίφροισι παραιβάται ἡνίοχοί τε,
	πρόσθε μὲν ἱππῆες, μετὰ δὲ νέφος εἵπετο πεζῶν
	μυρίοι: ἐν δὲ μέσοισι φέρον Πάτροκλον ἑταῖροι.
	θριξὶ δὲ πάντα νέκυν καταείνυσαν, ἃς ἐπέβαλλον
	κειρόμενοι: ὄπιθεν δὲ κάρη ἔχε δῖος ̓Αχιλλεὺς
	ἀχνύμενος: ἕταρον γὰρ ἀμύμονα πέμπ' ̓́Αϊδος δέ.
	οἳ δ' ὅτε χῶρον ἵκανον ὅθί σφισι πέφραδ' ̓Αχιλλεὺς
	κάτθεσαν, αἶψα δέ οἱ μενοεικέα νήεον ὕλην.
	ἔνθ' αὖτ' ἄλλ' ἐνόησε ποδάρκης δῖος ̓Αχιλλεύς:
	στὰς ἀπάνευθε πυρῆς ξανθὴν ἀπεκείρατο χαίτην,
	τήν ῥα Σπερχειῷ ποταμῷ τρέφε τηλεθόωσαν:
	ὀχθήσας δ' ἄρα εἶπεν ἰδὼν ἐπὶ οἴνοπα πόντον:
	Σπερχεί' ἄλλως σοί γε πατὴρ ἠρήσατο Πηλεὺς
	κεῖσέ με νοστήσαντα φίλην ἐς πατρίδα γαῖαν
	σοί τε κόμην κερέειν ῥέξειν θ' ἱερὴν ἑκατόμβην,
	πεντήκοντα δ' ἔνορχα παρ' αὐτόθι μῆλ' ἱερεύσειν
	ἐς πηγάς, ὅθι τοι τέμενος βωμός τε θυήεις.
	ὣς ἠρᾶθ' ὃ γέρων, σὺ δέ οἱ νόον οὐκ ἐτέλεσσας.
	νῦν δ' ἐπεὶ οὐ νέομαί γε φίλην ἐς πατρίδα γαῖαν
	Πατρόκλῳ ἥρωϊ κόμην ὀπάσαιμι φέρεσθαι.
	ὣς εἰπὼν ἐν χερσὶ κόμην ἑτάροιο φίλοιο
	θῆκεν, τοῖσι δὲ πᾶσιν ὑφ' ἵμερον ὦρσε γόοιο.
	καί νύ κ' ὀδυρομένοισιν ἔδυ φάος ἠελίοιο
	εἰ μὴ ̓Αχιλλεὺς αἶψ' ̓Αγαμέμνονι εἶπε παραστάς:
	̓Ατρεί̈δη, σοὶ γάρ τε μάλιστά γε λαὸς ̓Αχαιῶν
	πείσονται μύθοισι, γόοιο μὲν ἔστι καὶ ἆσαι,
	νῦν δ' ἀπὸ πυρκαϊῆς σκέδασον καὶ δεῖπνον ἄνωχθι
	ὅπλεσθαι: τάδε δ' ἀμφὶ πονησόμεθ' οἷσι μάλιστα
	κήδεός ἐστι νέκυς: παρὰ δ' οἵ τ' ἀγοὶ ἄμμι μενόντων.
	αὐτὰρ ἐπεὶ τό γ' ἄκουσεν ἄναξ ἀνδρῶν ̓Αγαμέμνων,
	αὐτίκα λαὸν μὲν σκέδασεν κατὰ νῆας ἐί̈σας,
	κηδεμόνες δὲ παρ' αὖθι μένον καὶ νήεον ὕλην,
	ποίησαν δὲ πυρὴν ἑκατόμπεδον ἔνθα καὶ ἔνθα,
	ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.
	πολλὰ δὲ ἴφια μῆλα καὶ εἰλίποδας ἕλικας βοῦς
	πρόσθε πυρῆς ἔδερόν τε καὶ ἄμφεπον: ἐκ δ' ἄρα πάντων
	δημὸν ἑλὼν ἐκάλυψε νέκυν μεγάθυμος ̓Αχιλλεὺς
	ἐς πόδας ἐκ κεφαλῆς, περὶ δὲ δρατὰ σώματα νήει.
	ἐν δ' ἐτίθει μέλιτος καὶ ἀλείφατος ἀμφιφορῆας
	πρὸς λέχεα κλίνων: πίσυρας δ' ἐριαύχενας ἵππους
	ἐσσυμένως ἐνέβαλλε πυρῇ μεγάλα στεναχίζων.
	ἐννέα τῷ γε ἄνακτι τραπεζῆες κύνες ἦσαν,
	καὶ μὲν τῶν ἐνέβαλλε πυρῇ δύο δειροτομήσας,
	δώδεκα δὲ Τρώων μεγαθύμων υἱέας ἐσθλοὺς
	χαλκῷ δηϊόων: κακὰ δὲ φρεσὶ μήδετο ἔργα:
	ἐν δὲ πυρὸς μένος ἧκε σιδήρεον ὄφρα νέμοιτο.
	ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:
	χαῖρέ μοι ὦ Πάτροκλε καὶ εἰν ̓Αί̈δαο δόμοισι:
	πάντα γὰρ ἤδη τοι τελέω τὰ πάροιθεν ὑπέστην,
	δώδεκα μὲν Τρώων μεγαθύμων υἱέας ἐσθλοὺς
	τοὺς ἅμα σοὶ πάντας πῦρ ἐσθίει: ̔́Εκτορα δ' οὔ τι
	δώσω Πριαμίδην πυρὶ δαπτέμεν, ἀλλὰ κύνεσσιν.
	ὣς φάτ' ἀπειλήσας: τὸν δ' οὐ κύνες ἀμφεπένοντο,
	ἀλλὰ κύνας μὲν ἄλαλκε Διὸς θυγάτηρ ̓Αφροδίτη
	ἤματα καὶ νύκτας, ῥοδόεντι δὲ χρῖεν ἐλαίῳ
	ἀμβροσίῳ, ἵνα μή μιν ἀποδρύφοι ἑλκυστάζων.
	τῷ δ' ἐπὶ κυάνεον νέφος ἤγαγε Φοῖβος ̓Απόλλων
	οὐρανόθεν πεδίον δέ, κάλυψε δὲ χῶρον ἅπαντα
	ὅσσον ἐπεῖχε νέκυς, μὴ πρὶν μένος ἠελίοιο
	σκήλει' ἀμφὶ περὶ χρόα ἴνεσιν ἠδὲ μέλεσσιν.
	οὐδὲ πυρὴ Πατρόκλου ἐκαίετο τεθνηῶτος:
	ἔνθ' αὖτ' ἀλλ' ἐνόησε ποδάρκης δῖος ̓Αχιλλεύς:
	στὰς ἀπάνευθε πυρῆς δοιοῖς ἠρᾶτ' ἀνέμοισι
	Βορέῃ καὶ Ζεφύρῳ, καὶ ὑπίσχετο ἱερὰ καλά:
	πολλὰ δὲ καὶ σπένδων χρυσέῳ δέπαϊ λιτάνευεν
	ἐλθέμεν, ὄφρα τάχιστα πυρὶ φλεγεθοίατο νεκροί,
	ὕλη τε σεύαιτο καήμεναι. ὦκα δὲ ̓͂Ιρις
	ἀράων ἀί̈ουσα μετάγγελος ἦλθ' ἀνέμοισιν.
	οἳ μὲν ἄρα Ζεφύροιο δυσαέος ἀθρόοι ἔνδον
	εἰλαπίνην δαίνυντο: θέουσα δὲ ̓͂Ιρις ἐπέστη
	βηλῷ ἔπι λιθέῳ: τοὶ δ' ὡς ἴδον ὀφθαλμοῖσι
	πάντες ἀνήϊξαν, κάλεόν τέ μιν εἰς ἓ ἕκαστος:
	ἣ δ' αὖθ' ἕζεσθαι μὲν ἀνήνατο, εἶπε δὲ μῦθον:
	οὐχ ἕδος: εἶμι γὰρ αὖτις ἐπ' ̓Ωκεανοῖο ῥέεθρα
	Αἰθιόπων ἐς γαῖαν, ὅθι ῥέζους' ἑκατόμβας
	ἀθανάτοις, ἵνα δὴ καὶ ἐγὼ μεταδαίσομαι ἱρῶν.
	ἀλλ' ̓Αχιλεὺς Βορέην ἠδὲ Ζέφυρον κελαδεινὸν
	ἐλθεῖν ἀρᾶται, καὶ ὑπίσχεται ἱερὰ καλά,
	ὄφρα πυρὴν ὄρσητε καήμεναι, ᾗ ἔνι κεῖται
	Πάτροκλος, τὸν πάντες ἀναστενάχουσιν ̓Αχαιοί.
	ἣ μὲν ἄρ' ὣς εἰποῦς' ἀπεβήσετο, τοὶ δ' ὀρέοντο
	ἠχῇ θεσπεσίῃ νέφεα κλονέοντε πάροιθεν.
	αἶψα δὲ πόντον ἵκανον ἀήμεναι, ὦρτο δὲ κῦμα
	πνοιῇ ὕπο λιγυρῇ: Τροίην δ' ἐρίβωλον ἱκέσθην,
	ἐν δὲ πυρῇ πεσέτην, μέγα δ' ἴαχε θεσπιδαὲς πῦρ.
	παννύχιοι δ' ἄρα τοί γε πυρῆς ἄμυδις φλόγ' ἔβαλλον
	φυσῶντες λιγέως: ὃ δὲ πάννυχος ὠκὺς ̓Αχιλλεὺς
	χρυσέου ἐκ κρητῆρος ἑλὼν δέπας ἀμφικύπελλον
	οἶνον ἀφυσσόμενος χαμάδις χέε, δεῦε δὲ γαῖαν
	ψυχὴν κικλήσκων Πατροκλῆος δειλοῖο.
	ὡς δὲ πατὴρ οὗ παιδὸς ὀδύρεται ὀστέα καίων
	νυμφίου, ὅς τε θανὼν δειλοὺς ἀκάχησε τοκῆας,
	ὣς ̓Αχιλεὺς ἑτάροιο ὀδύρετο ὀστέα καίων,
	ἑρπύζων παρὰ πυρκαϊὴν ἁδινὰ στεναχίζων.
	ἦμος δ' ἑωσφόρος εἶσι φόως ἐρέων ἐπὶ γαῖαν,
	ὅν τε μέτα κροκόπεπλος ὑπεὶρ ἅλα κίδναται ἠώς,
	τῆμος πυρκαϊὴ ἐμαραίνετο, παύσατο δὲ φλόξ.
	οἳ δ' ἄνεμοι πάλιν αὖτις ἔβαν οἶκον δὲ νέεσθαι
	Θρηί̈κιον κατὰ πόντον: ὃ δ' ἔστενεν οἴδματι θύων.
	Πηλεί̈δης δ' ἀπὸ πυρκαϊῆς ἑτέρωσε λιασθεὶς
	κλίνθη κεκμηώς, ἐπὶ δὲ γλυκὺς ὕπνος ὄρουσεν:
	οἳ δ' ἀμφ' ̓Ατρεί̈ωνα ἀολλέες ἠγερέθοντο:
	τῶν μιν ἐπερχομένων ὅμαδος καὶ δοῦπος ἔγειρεν,
	ἕζετο δ' ὀρθωθεὶς καί σφεας πρὸς μῦθον ἔειπεν:
	̓Ατρεί̈δη τε καὶ ἄλλοι ἀριστῆες Παναχαιῶν,
	πρῶτον μὲν κατὰ πυρκαϊὴν σβέσατ' αἴθοπι οἴνῳ
	πᾶσαν, ὁπόσσον ἐπέσχε πυρὸς μένος: αὐτὰρ ἔπειτα
	ὀστέα Πατρόκλοιο Μενοιτιάδαο λέγωμεν
	εὖ διαγιγνώσκοντες: ἀριφραδέα δὲ τέτυκται:
	ἐν μέσσῃ γὰρ ἔκειτο πυρῇ, τοὶ δ' ἄλλοι ἄνευθεν
	ἐσχατιῇ καίοντ' ἐπιμὶξ ἵπποι τε καὶ ἄνδρες.
	καὶ τὰ μὲν ἐν χρυσέῃ φιάλῃ καὶ δίπλακι δημῷ
	θείομεν, εἰς ὅ κεν αὐτὸς ἐγὼν ̓́Αϊδι κεύθωμαι.
	τύμβον δ' οὐ μάλα πολλὸν ἐγὼ πονέεσθαι ἄνωγα,
	ἀλλ' ἐπιεικέα τοῖον: ἔπειτα δὲ καὶ τὸν ̓Αχαιοὶ
	εὐρύν θ' ὑψηλόν τε τιθήμεναι, οἵ κεν ἐμεῖο
	δεύτεροι ἐν νήεσσι πολυκλήϊσι λίπησθε.
	ὣς ἔφαθ', οἳ δ' ἐπίθοντο ποδώκεϊ Πηλεί̈ωνι.
	πρῶτον μὲν κατὰ πυρκαϊὴν σβέσαν αἴθοπι οἴνῳ
	ὅσσον ἐπὶ φλὸξ ἦλθε, βαθεῖα δὲ κάππεσε τέφρη:
	κλαίοντες δ' ἑτάροιο ἐνηέος ὀστέα λευκὰ
	ἄλλεγον ἐς χρυσέην φιάλην καὶ δίπλακα δημόν,
	ἐν κλισίῃσι δὲ θέντες ἑανῷ λιτὶ κάλυψαν:
	τορνώσαντο δὲ σῆμα θεμείλιά τε προβάλοντο
	ἀμφὶ πυρήν: εἶθαρ δὲ χυτὴν ἐπὶ γαῖαν ἔχευαν,
	χεύαντες δὲ τὸ σῆμα πάλιν κίον. αὐτὰρ ̓Αχιλλεὺς
	αὐτοῦ λαὸν ἔρυκε καὶ ἵζανεν εὐρὺν ἀγῶνα,
	νηῶν δ' ἔκφερ' ἄεθλα λέβητάς τε τρίποδάς τε
	ἵππους θ' ἡμιόνους τε βοῶν τ' ἴφθιμα κάρηνα,
	ἠδὲ γυναῖκας ἐϋζώνους πολιόν τε σίδηρον.
	ἱππεῦσιν μὲν πρῶτα ποδώκεσιν ἀγλά' ἄεθλα
	θῆκε γυναῖκα ἄγεσθαι ἀμύμονα ἔργα ἰδυῖαν
	καὶ τρίποδ' ὠτώεντα δυωκαιεικοσίμετρον
	τῷ πρώτῳ: ἀτὰρ αὖ τῷ δευτέρῳ ἵππον ἔθηκεν
	ἑξέτε' ἀδμήτην βρέφος ἡμίονον κυέουσαν:
	αὐτὰρ τῷ τριτάτῳ ἄπυρον κατέθηκε λέβητα
	καλὸν τέσσαρα μέτρα κεχανδότα λευκὸν ἔτ' αὔτως:
	τῷ δὲ τετάρτῳ θῆκε δύω χρυσοῖο τάλαντα,
	πέμπτῳ δ' ἀμφίθετον φιάλην ἀπύρωτον ἔθηκε.
	στῆ δ' ὀρθὸς καὶ μῦθον ἐν ̓Αργείοισιν ἔειπεν:
	̓Ατρεί̈δη τε καὶ ἄλλοι ἐϋκνήμιδες ̓Αχαιοὶ
	ἱππῆας τάδ' ἄεθλα δεδεγμένα κεῖτ' ἐν ἀγῶνι.
	εἰ μὲν νῦν ἐπὶ ἄλλῳ ἀεθλεύοιμεν ̓Αχαιοὶ
	ἦ τ' ἂν ἐγὼ τὰ πρῶτα λαβὼν κλισίην δὲ φεροίμην.
	ἴστε γὰρ ὅσσον ἐμοὶ ἀρετῇ περιβάλλετον ἵπποι:
	ἀθάνατοί τε γάρ εἰσι, Ποσειδάων δὲ πόρ' αὐτοὺς
	πατρὶ ἐμῷ Πηλῆϊ, ὃ δ' αὖτ' ἐμοὶ ἐγγυάλιξεν.
	ἀλλ' ἤτοι μὲν ἐγὼ μενέω καὶ μώνυχες ἵπποι:
	τοίου γὰρ κλέος ἐσθλὸν ἀπώλεσαν ἡνιόχοιο
	ἠπίου, ὅς σφωϊν μάλα πολλάκις ὑγρὸν ἔλαιον
	χαιτάων κατέχευε λοέσσας ὕδατι λευκῷ.
	τὸν τώ γ' ἑσταότες πενθείετον, οὔδεϊ δέ σφι
	χαῖται ἐρηρέδαται, τὼ δ' ἕστατον ἀχνυμένω κῆρ.
	ἄλλοι δὲ στέλλεσθε κατὰ στρατόν, ὅς τις ̓Αχαιῶν
	ἵπποισίν τε πέποιθε καὶ ἅρμασι κολλητοῖσιν.
	ὣς φάτο Πηλεί̈δης, ταχέες δ' ἱππῆες ἄγερθεν.
	ὦρτο πολὺ πρῶτος μὲν ἄναξ ἀνδρῶν Εὔμηλος
	̓Αδμήτου φίλος υἱός, ὃς ἱπποσύνῃ ἐκέκαστο:
	τῷ δ' ἐπὶ Τυδεί̈δης ὦρτο κρατερὸς Διομήδης,
	ἵππους δὲ Τρῳοὺς ὕπαγε ζυγόν, οὕς ποτ' ἀπηύρα
	Αἰνείαν, ἀτὰρ αὐτὸν ὑπεξεσάωσεν ̓Απόλλων.
	τῷ δ' ἄρ' ἐπ' ̓Ατρεί̈δης ὦρτο ξανθὸς Μενέλαος
	διογενής, ὑπὸ δὲ ζυγὸν ἤγαγεν ὠκέας ἵππους
	Αἴθην τὴν ̓Αγαμεμνονέην τὸν ἑόν τε Πόδαργον:
	τὴν ̓Αγαμέμνονι δῶκ' ̓Αγχισιάδης ̓Εχέπωλος
	δῶρ', ἵνα μή οἱ ἕποιθ' ὑπὸ ̓́Ιλιον ἠνεμόεσσαν,
	ἀλλ' αὐτοῦ τέρποιτο μένων: μέγα γάρ οἱ ἔδωκε
	Ζεὺς ἄφενος, ναῖεν δ' ὅ γ' ἐν εὐρυχόρῳ Σικυῶνι:
	τὴν ὅ γ' ὑπὸ ζυγὸν ἦγε μέγα δρόμου ἰσχανόωσαν.
	̓Αντίλοχος δὲ τέταρτος ἐύ̈τριχας ὁπλίσαθ' ἵππους,
	Νέστορος ἀγλαὸς υἱὸς ὑπερθύμοιο ἄνακτος
	τοῦ Νηληϊάδαο: Πυλοιγενέες δέ οἱ ἵπποι
	ὠκύποδες φέρον ἅρμα: πατὴρ δέ οἱ ἄγχι παραστὰς
	μυθεῖτ' εἰς ἀγαθὰ φρονέων νοέοντι καὶ αὐτῷ:
	̓Αντίλοχ' ἤτοι μέν σε νέον περ ἐόντ' ἐφίλησαν
	Ζεύς τε Ποσειδάων τε, καὶ ἱπποσύνας ἐδίδαξαν
	παντοίας: τὼ καί σε διδασκέμεν οὔ τι μάλα χρεώ:
	οἶσθα γὰρ εὖ περὶ τέρμαθ' ἑλισσέμεν: ἀλλά τοι ἵπποι
	βάρδιστοι θείειν: τώ τ' οἴω λοίγι' ἔσεσθαι.
	τῶν δ' ἵπποι μὲν ἔασιν ἀφάρτεροι, οὐδὲ μὲν αὐτοὶ
	πλείονα ἴσασιν σέθεν αὐτοῦ μητίσασθαι.
	ἀλλ' ἄγε δὴ σὺ φίλος μῆτιν ἐμβάλλεο θυμῷ
	παντοίην, ἵνα μή σε παρεκπροφύγῃσιν ἄεθλα.
	μήτι τοι δρυτόμος μέγ' ἀμείνων ἠὲ βίηφι:
	μήτι δ' αὖτε κυβερνήτης ἐνὶ οἴνοπι πόντῳ
	νῆα θοὴν ἰθύνει ἐρεχθομένην ἀνέμοισι:
	μήτι δ' ἡνίοχος περιγίγνεται ἡνιόχοιο.
	ἀλλ' ὃς μέν θ' ἵπποισι καὶ ἅρμασιν οἷσι πεποιθὼς
	ἀφραδέως ἐπὶ πολλὸν ἑλίσσεται ἔνθα καὶ ἔνθα,
	ἵπποι δὲ πλανόωνται ἀνὰ δρόμον, οὐδὲ κατίσχει:
	ὃς δέ κε κέρδεα εἰδῇ ἐλαύνων ἥσσονας ἵππους,
	αἰεὶ τέρμ' ὁρόων στρέφει ἐγγύθεν, οὐδέ ἑ λήθει
	ὅππως τὸ πρῶτον τανύσῃ βοέοισιν ἱμᾶσιν,
	ἀλλ' ἔχει ἀσφαλέως καὶ τὸν προὔχοντα δοκεύει.
	σῆμα δέ τοι ἐρέω μάλ' ἀριφραδές, οὐδέ σε λήσει.
	ἕστηκε ξύλον αὖον ὅσον τ' ὄργυι' ὑπὲρ αἴης
	ἢ δρυὸς ἢ πεύκης: τὸ μὲν οὐ καταπύθεται ὄμβρῳ,
	λᾶε δὲ τοῦ ἑκάτερθεν ἐρηρέδαται δύο λευκὼ
	ἐν ξυνοχῇσιν ὁδοῦ, λεῖος δ' ἱππόδρομος ἀμφὶς
	ἤ τευ σῆμα βροτοῖο πάλαι κατατεθνηῶτος,
	ἢ τό γε νύσσα τέτυκτο ἐπὶ προτέρων ἀνθρώπων,
	καὶ νῦν τέρματ' ἔθηκε ποδάρκης δῖος ̓Αχιλλεύς.
	τῷ σὺ μάλ' ἐγχρίμψας ἐλάαν σχεδὸν ἅρμα καὶ ἵππους,
	αὐτὸς δὲ κλινθῆναι ἐϋπλέκτῳ ἐνὶ δίφρῳ
	ἦκ' ἐπ' ἀριστερὰ τοῖιν: ἀτὰρ τὸν δεξιὸν ἵππον
	κένσαι ὁμοκλήσας, εἶξαί τέ οἱ ἡνία χερσίν.
	ἐν νύσσῃ δέ τοι ἵππος ἀριστερὸς ἐγχριμφθήτω,
	ὡς ἄν τοι πλήμνη γε δοάσσεται ἄκρον ἱκέσθαι
	κύκλου ποιητοῖο: λίθου δ' ἀλέασθαι ἐπαυρεῖν,
	μή πως ἵππους τε τρώσῃς κατά θ' ἅρματα ἄξῃς:
	χάρμα δὲ τοῖς ἄλλοισιν, ἐλεγχείη δὲ σοὶ αὐτῷ
	ἔσσεται: ἀλλὰ φίλος φρονέων πεφυλαγμένος εἶναι.
	εἰ γάρ κ' ἐν νύσσῃ γε παρεξελάσῃσθα διώκων,
	οὐκ ἔσθ' ὅς κέ ς' ἕλῃσι μετάλμενος οὐδὲ παρέλθῃ,
	οὐδ' εἴ κεν μετόπισθεν ̓Αρίονα δῖον ἐλαύνοι
	̓Αδρήστου ταχὺν ἵππον, ὃς ἐκ θεόφιν γένος ἦεν,
	ἢ τοὺς Λαομέδοντος, οἳ ἐνθάδε γ' ἔτραφεν ἐσθλοί.
	ὣς εἰπὼν Νέστωρ Νηλήϊος ἂψ ἐνὶ χώρῃ
	ἕζετ', ἐπεὶ ᾧ παιδὶ ἑκάστου πείρατ' ἔειπε.
	Μηριόνης δ' ἄρα πέμπτος ἐύ̈τριχας ὁπλίσαθ' ἵππους.
	ἂν δ' ἔβαν ἐς δίφρους, ἐν δὲ κλήρους ἐβάλοντο:
	πάλλ' ̓Αχιλεύς, ἐκ δὲ κλῆρος θόρε Νεστορίδαο
	̓Αντιλόχου: μετὰ τὸν δ' ἔλαχε κρείων Εὔμηλος:
	τῷ δ' ἄρ' ἐπ' ̓Ατρεί̈δης δουρὶ κλειτὸς Μενέλαος,
	τῷ δ' ἐπὶ Μηριόνης λάχ' ἐλαυνέμεν: ὕστατος αὖτε
	Τυδεί̈δης ὄχ' ἄριστος ἐὼν λάχ' ἐλαυνέμεν ἵππους.
	στὰν δὲ μεταστοιχί, σήμηνε δὲ τέρματ' ̓Αχιλλεὺς
	τηλόθεν ἐν λείῳ πεδίῳ: παρὰ δὲ σκοπὸν εἷσεν
	ἀντίθεον Φοίνικα ὀπάονα πατρὸς ἑοῖο,
	ὡς μεμνέῳτο δρόμους καὶ ἀληθείην ἀποείποι.
	οἳ δ' ἅμα πάντες ἐφ' ἵπποιιν μάστιγας ἄειραν,
	πέπληγόν θ' ἱμᾶσιν, ὁμόκλησάν τ' ἐπέεσσιν
	ἐσσυμένως: οἳ δ' ὦκα διέπρησσον πεδίοιο
	νόσφι νεῶν ταχέως: ὑπὸ δὲ στέρνοισι κονίη
	ἵστατ' ἀειρομένη ὥς τε νέφος ἠὲ θύελλα,
	χαῖται δ' ἐρρώοντο μετὰ πνοιῇς ἀνέμοιο.
	ἅρματα δ' ἄλλοτε μὲν χθονὶ πίλνατο πουλυβοτείρῃ,
	ἄλλοτε δ' ἀί̈ξασκε μετήορα: τοὶ δ' ἐλατῆρες
	ἕστασαν ἐν δίφροισι, πάτασσε δὲ θυμὸς ἑκάστου
	νίκης ἱεμένων: κέκλοντο δὲ οἷσιν ἕκαστος
	ἵπποις, οἳ δ' ἐπέτοντο κονίοντες πεδίοιο.
	ἀλλ' ὅτε δὴ πύματον τέλεον δρόμον ὠκέες ἵπποι
	ἂψ ἐφ' ἁλὸς πολιῆς, τότε δὴ ἀρετή γε ἑκάστου
	φαίνετ', ἄφαρ δ' ἵπποισι τάθη δρόμος: ὦκα δ' ἔπειτα
	αἳ Φηρητιάδαο ποδώκεες ἔκφερον ἵπποι.
	τὰς δὲ μετ' ἐξέφερον Διομήδεος ἄρσενες ἵπποι
	Τρώϊοι, οὐδέ τι πολλὸν ἄνευθ' ἔσαν, ἀλλὰ μάλ' ἐγγύς:
	αἰεὶ γὰρ δίφρου ἐπιβησομένοισιν ἐί̈κτην,
	πνοιῇ δ' Εὐμήλοιο μετάφρενον εὐρέε τ' ὤμω
	θέρμετ': ἐπ' αὐτῷ γὰρ κεφαλὰς καταθέντε πετέσθην.
	καί νύ κεν ἢ παρέλασς' ἢ ἀμφήριστον ἔθηκεν,
	εἰ μὴ Τυδέος υἷϊ κοτέσσατο Φοῖβος ̓Απόλλων,
	ὅς ῥά οἱ ἐκ χειρῶν ἔβαλεν μάστιγα φαεινήν.
	τοῖο δ' ἀπ' ὀφθαλμῶν χύτο δάκρυα χωομένοιο,
	οὕνεκα τὰς μὲν ὅρα ἔτι καὶ πολὺ μᾶλλον ἰούσας,
	οἳ δέ οἱ ἐβλάφθησαν ἄνευ κέντροιο θέοντες.
	οὐδ' ἄρ' ̓Αθηναίην ἐλεφηράμενος λάθ' ̓Απόλλων
	Τυδεί̈δην, μάλα δ' ὦκα μετέσσυτο ποιμένα λαῶν,
	δῶκε δέ οἱ μάστιγα, μένος δ' ἵπποισιν ἐνῆκεν:
	ἣ δὲ μετ' ̓Αδμήτου υἱὸν κοτέους' ἐβεβήκει,
	ἵππειον δέ οἱ ἦξε θεὰ ζυγόν: αἳ δέ οἱ ἵπποι
	ἀμφὶς ὁδοῦ δραμέτην, ῥυμὸς δ' ἐπὶ γαῖαν ἐλύσθη.
	αὐτὸς δ' ἐκ δίφροιο παρὰ τροχὸν ἐξεκυλίσθη,
	ἀγκῶνάς τε περιδρύφθη στόμα τε ῥῖνάς τε,
	θρυλίχθη δὲ μέτωπον ἐπ' ὀφρύσι: τὼ δέ οἱ ὄσσε
	δακρυόφι πλῆσθεν, θαλερὴ δέ οἱ ἔσχετο φωνή.
	Τυδεί̈δης δὲ παρατρέψας ἔχε μώνυχας ἵππους,
	πολλὸν τῶν ἄλλων ἐξάλμενος: ἐν γὰρ ̓Αθήνη
	ἵπποις ἧκε μένος καὶ ἐπ' αὐτῷ κῦδος ἔθηκε.
	τῷ δ' ἄρ' ἐπ' ̓Ατρεί̈δης εἶχε ξανθὸς Μενέλαος.
	̓Αντίλοχος δ' ἵπποισιν ἐκέκλετο πατρὸς ἑοῖο:
	ἔμβητον καὶ σφῶϊ: τιταίνετον ὅττι τάχιστα.
	ἤτοι μὲν κείνοισιν ἐριζέμεν οὔ τι κελεύω
	Τυδεί̈δεω ἵπποισι δαί̈φρονος, οἷσιν ̓Αθήνη
	νῦν ὤρεξε τάχος καὶ ἐπ' αὐτῷ κῦδος ἔθηκεν:
	ἵππους δ' ̓Ατρεί̈δαο κιχάνετε, μὴ δὲ λίπησθον,
	καρπαλίμως, μὴ σφῶϊν ἐλεγχείην καταχεύῃ
	Αἴθη θῆλυς ἐοῦσα: τί ἢ λείπεσθε φέριστοι;
	ὧδε γὰρ ἐξερέω, καὶ μὴν τετελεσμένον ἔσται:
	οὐ σφῶϊν κομιδὴ παρὰ Νέστορι ποιμένι λαῶν
	ἔσσεται, αὐτίκα δ' ὔμμε κατακτενεῖ ὀξέϊ χαλκῷ,
	αἴ κ' ἀποκηδήσαντε φερώμεθα χεῖρον ἄεθλον.
	ἀλλ' ἐφομαρτεῖτον καὶ σπεύδετον ὅττι τάχιστα:
	ταῦτα δ' ἐγὼν αὐτὸς τεχνήσομαι ἠδὲ νοήσω
	στεινωπῷ ἐν ὁδῷ παραδύμεναι, οὐδέ με λήσει.
	ὣς ἔφαθ', οἳ δὲ ἄνακτος ὑποδείσαντες ὁμοκλὴν
	μᾶλλον ἐπιδραμέτην ὀλίγον χρόνον: αἶψα δ' ἔπειτα
	στεῖνος ὁδοῦ κοίλης ἴδεν ̓Αντίλοχος μενεχάρμης.
	ῥωχμὸς ἔην γαίης, ᾗ χειμέριον ἀλὲν ὕδωρ
	ἐξέρρηξεν ὁδοῖο, βάθυνε δὲ χῶρον ἅπαντα:
	τῇ ῥ' εἶχεν Μενέλαος ἁματροχιὰς ἀλεείνων.
	̓Αντίλοχος δὲ παρατρέψας ἔχε μώνυχας ἵππους
	ἐκτὸς ὁδοῦ, ὀλίγον δὲ παρακλίνας ἐδίωκεν.
	̓Ατρεί̈δης δ' ἔδεισε καὶ ̓Αντιλόχῳ ἐγεγώνει:
	̓Αντίλοχ' ἀφραδέως ἱππάζεαι, ἀλλ' ἄνεχ' ἵππους:
	στεινωπὸς γὰρ ὁδός, τάχα δ' εὐρυτέρη παρελάσσαι:
	μή πως ἀμφοτέρους δηλήσεαι ἅρματι κύρσας.
	ὣς ἔφατ', ̓Αντίλοχος δ' ἔτι καὶ πολὺ μᾶλλον ἔλαυνε
	κέντρῳ ἐπισπέρχων ὡς οὐκ ἀί̈οντι ἐοικώς.
	ὅσσα δὲ δίσκου οὖρα κατωμαδίοιο πέλονται,
	ὅν τ' αἰζηὸς ἀφῆκεν ἀνὴρ πειρώμενος ἥβης,
	τόσσον ἐπιδραμέτην: αἳ δ' ἠρώησαν ὀπίσσω
	̓Ατρεί̈δεω: αὐτὸς γὰρ ἑκὼν μεθέηκεν ἐλαύνειν
	μή πως συγκύρσειαν ὁδῷ ἔνι μώνυχες ἵπποι,
	δίφρους τ' ἀνστρέψειαν ἐϋπλεκέας, κατὰ δ' αὐτοὶ
	ἐν κονίῃσι πέσοιεν ἐπειγόμενοι περὶ νίκης.
	τὸν καὶ νεικείων προσέφη ξανθὸς Μενέλαος:
	̓Αντίλοχ' οὔ τις σεῖο βροτῶν ὀλοώτερος ἄλλος:
	ἔρρ', ἐπεὶ οὔ ς' ἔτυμόν γε φάμεν πεπνῦσθαι ̓Αχαιοί.
	ἀλλ' οὐ μὰν οὐδ' ὧς ἄτερ ὅρκου οἴσῃ ἄεθλον.
	ὣς εἰπὼν ἵπποισιν ἐκέκλετο φώνησέν τε:
	μή μοι ἐρύκεσθον μὴ δ' ἕστατον ἀχνυμένω κῆρ.
	φθήσονται τούτοισι πόδες καὶ γοῦνα καμόντα
	ἢ ὑμῖν: ἄμφω γὰρ ἀτέμβονται νεότητος.
	ὣς ἔφαθ', οἳ δὲ ἄνακτος ὑποδείσαντες ὁμοκλὴν
	μᾶλλον ἐπιδραμέτην, τάχα δέ σφισιν ἄγχι γένοντο.
	̓Αργεῖοι δ' ἐν ἀγῶνι καθήμενοι εἰσορόωντο
	ἵππους: τοὶ δὲ πέτοντο κονίοντες πεδίοιο.
	πρῶτος δ' ̓Ιδομενεὺς Κρητῶν ἀγὸς ἐφράσαθ' ἵππους:
	ἧστο γὰρ ἐκτὸς ἀγῶνος ὑπέρτατος ἐν περιωπῇ:
	τοῖο δ' ἄνευθεν ἐόντος ὁμοκλητῆρος ἀκούσας
	ἔγνω, φράσσατο δ' ἵππον ἀριπρεπέα προὔχοντα,
	ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ
	λευκὸν σῆμα τέτυκτο περίτροχον ἠύ̈τε μήνη.
	στῆ δ' ὀρθὸς καὶ μῦθον ἐν ̓Αργείοισιν ἔειπεν:
	ὦ φίλοι ̓Αργείων ἡγήτορες ἠδὲ μέδοντες
	οἶος ἐγὼν ἵππους αὐγάζομαι ἦε καὶ ὑμεῖς;
	ἄλλοι μοι δοκέουσι παροίτεροι ἔμμεναι ἵπποι,
	ἄλλος δ' ἡνίοχος ἰνδάλλεται: αἳ δέ που αὐτοῦ
	ἔβλαβεν ἐν πεδίῳ, αἳ κεῖσέ γε φέρτεραι ἦσαν:
	ἤτοι γὰρ τὰς πρῶτα ἴδον περὶ τέρμα βαλούσας,
	νῦν δ' οὔ πῃ δύναμαι ἰδέειν: πάντῃ δέ μοι ὄσσε
	Τρωϊκὸν ἂμ πεδίον παπταίνετον εἰσορόωντι:
	ἦε τὸν ἡνίοχον φύγον ἡνία, οὐδὲ δυνάσθη
	εὖ σχεθέειν περὶ τέρμα καὶ οὐκ ἐτύχησεν ἑλίξας:
	ἔνθά μιν ἐκπεσέειν ὀί̈ω σύν θ' ἅρματα ἆξαι,
	αἳ δ' ἐξηρώησαν, ἐπεὶ μένος ἔλλαβε θυμόν.
	ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε
	εὖ διαγιγνώσκω: δοκέει δέ μοι ἔμμεναι ἀνὴρ
	Αἰτωλὸς γενεήν, μετὰ δ' ̓Αργείοισιν ἀνάσσει
	Τυδέος ἱπποδάμου υἱὸς κρατερὸς Διομήδης.
	τὸν δ' αἰσχρῶς ἐνένιπεν ̓Οϊλῆος ταχὺς Αἴας:
	̓Ιδομενεῦ τί πάρος λαβρεύεαι; αἳ δέ τ' ἄνευθεν
	ἵπποι ἀερσίποδες πολέος πεδίοιο δίενται.
	οὔτε νεώτατός ἐσσι μετ' ̓Αργείοισι τοσοῦτον,
	οὔτέ τοι ὀξύτατον κεφαλῆς ἐκδέρκεται ὄσσε:
	ἀλλ' αἰεὶ μύθοις λαβρεύεαι: οὐδέ τί σε χρὴ
	λαβραγόρην ἔμεναι: πάρα γὰρ καὶ ἀμείνονες ἄλλοι.
	ἵπποι δ' αὐταὶ ἔασι παροίτεραι, αἳ τὸ πάρος περ,
	Εὐμήλου, ἐν δ' αὐτὸς ἔχων εὔληρα βέβηκε.
	τὸν δὲ χολωσάμενος Κρητῶν ἀγὸς ἀντίον ηὔδα:
	Αἶαν νεῖκος ἄριστε κακοφραδὲς ἄλλά τε πάντα
	δεύεαι ̓Αργείων, ὅτι τοι νόος ἐστὶν ἀπηνής.
	δεῦρό νυν ἢ τρίποδος περιδώμεθον ἠὲ λέβητος,
	ἴστορα δ' ̓Ατρεί̈δην ̓Αγαμέμνονα θείομεν ἄμφω,
	ὁππότεραι πρόσθ' ἵπποι, ἵνα γνώῃς ἀποτίνων.
	ὣς ἔφατ', ὄρνυτο δ' αὐτίκ' ̓Οϊλῆος ταχὺς Αἴας
	χωόμενος χαλεποῖσιν ἀμείψασθαι ἐπέεσσι:
	καί νύ κε δὴ προτέρω ἔτ' ἔρις γένετ' ἀμφοτέροισιν,
	εἰ μὴ ̓Αχιλλεὺς αὐτὸς ἀνίστατο καὶ φάτο μῦθον:
	μηκέτι νῦν χαλεποῖσιν ἀμείβεσθον ἐπέεσσιν
	Αἶαν ̓Ιδομενεῦ τε κακοῖς, ἐπεὶ οὐδὲ ἔοικε.
	καὶ δ' ἄλλῳ νεμεσᾶτον ὅτις τοιαῦτά γε ῥέζοι.
	ἀλλ' ὑμεῖς ἐν ἀγῶνι καθήμενοι εἰσοράασθε
	ἵππους: οἳ δὲ τάχ' αὐτοὶ ἐπειγόμενοι περὶ νίκης
	ἐνθάδ' ἐλεύσονται: τότε δὲ γνώσεσθε ἕκαστος
	ἵππους ̓Αργείων, οἳ δεύτεροι οἵ τε πάροιθεν.
	ὣς φάτο, Τυδεί̈δης δὲ μάλα σχεδὸν ἦλθε διώκων,
	μάστι δ' αἰὲν ἔλαυνε κατωμαδόν: οἳ δέ οἱ ἵπποι
	ὑψός' ἀειρέσθην ῥίμφα πρήσσοντε κέλευθον.
	αἰεὶ δ' ἡνίοχον κονίης ῥαθάμιγγες ἔβαλλον,
	ἅρματα δὲ χρυσῷ πεπυκασμένα κασσιτέρῳ τε
	ἵπποις ὠκυπόδεσσιν ἐπέτρεχον: οὐδέ τι πολλὴ
	γίγνετ' ἐπισσώτρων ἁρματροχιὴ κατόπισθεν
	ἐν λεπτῇ κονίῃ: τὼ δὲ σπεύδοντε πετέσθην.
	στῆ δὲ μέσῳ ἐν ἀγῶνι, πολὺς δ' ἀνεκήκιεν ἱδρὼς
	ἵππων ἔκ τε λόφων καὶ ἀπὸ στέρνοιο χαμᾶζε.
	αὐτὸς δ' ἐκ δίφροιο χαμαὶ θόρε παμφανόωντος,
	κλῖνε δ' ἄρα μάστιγα ποτὶ ζυγόν: οὐδὲ μάτησεν
	ἴφθιμος Σθένελος, ἀλλ' ἐσσυμένως λάβ' ἄεθλον,
	δῶκε δ' ἄγειν ἑτάροισιν ὑπερθύμοισι γυναῖκα
	καὶ τρίποδ' ὠτώεντα φέρειν: ὃ δ' ἔλυεν ὑφ' ἵππους.
	τῷ δ' ἄρ' ἐπ' ̓Αντίλοχος Νηλήϊος ἤλασεν ἵππους
	κέρδεσιν, οὔ τι τάχει γε, παραφθάμενος Μενέλαον:
	ἀλλὰ καὶ ὧς Μενέλαος ἔχ' ἐγγύθεν ὠκέας ἵππους.
	ὅσσον δὲ τροχοῦ ἵππος ἀφίσταται, ὅς ῥα ἄνακτα
	ἕλκῃσιν πεδίοιο τιταινόμενος σὺν ὄχεσφι:
	τοῦ μέν τε ψαύουσιν ἐπισσώτρου τρίχες ἄκραι
	οὐραῖαι: ὃ δέ τ' ἄγχι μάλα τρέχει, οὐδέ τι πολλὴ
	χώρη μεσσηγὺς πολέος πεδίοιο θέοντος:
	τόσσον δὴ Μενέλαος ἀμύμονος ̓Αντιλόχοιο
	λείπετ': ἀτὰρ τὰ πρῶτα καὶ ἐς δίσκουρα λέλειπτο,
	ἀλλά μιν αἶψα κίχανεν: ὀφέλλετο γὰρ μένος ἠὺ̈
	ἵππου τῆς ̓Αγαμεμνονέης καλλίτριχος Αἴθης:
	εἰ δέ κ' ἔτι προτέρω γένετο δρόμος ἀμφοτέροισι,
	τώ κέν μιν παρέλασς' οὐδ' ἀμφήριστον ἔθηκεν.
	αὐτὰρ Μηριόνης θεράπων ἐὺ̈ς ̓Ιδομενῆος
	λείπετ' ἀγακλῆος Μενελάου δουρὸς ἐρωήν:
	βάρδιστοι μὲν γάρ οἱ ἔσαν καλλίτριχες ἵπποι,
	ἤκιστος δ' ἦν αὐτὸς ἐλαυνέμεν ἅρμ' ἐν ἀγῶνι.
	υἱὸς δ' ̓Αδμήτοιο πανύστατος ἤλυθεν ἄλλων
	ἕλκων ἅρματα καλὰ ἐλαύνων πρόσσοθεν ἵππους.
	τὸν δὲ ἰδὼν ᾤκτειρε ποδάρκης δῖος ̓Αχιλλεύς,
	στὰς δ' ἄρ' ἐν ̓Αργείοις ἔπεα πτερόεντ' ἀγόρευε:
	λοῖσθος ἀνὴρ ὤριστος ἐλαύνει μώνυχας ἵππους:
	ἀλλ' ἄγε δή οἱ δῶμεν ἀέθλιον ὡς ἐπιεικὲς
	δεύτερ': ἀτὰρ τὰ πρῶτα φερέσθω Τυδέος υἱός.
	ὣς ἔφαθ', οἳ δ' ἄρα πάντες ἐπῄνεον ὡς ἐκέλευε.
	καί νύ κέ οἱ πόρεν ἵππον, ἐπῄνησαν γὰρ ̓Αχαιοί,
	εἰ μὴ ἄρ' ̓Αντίλοχος μεγαθύμου Νέστορος υἱὸς
	Πηλεί̈δην ̓Αχιλῆα δίκῃ ἠμείψατ' ἀναστάς:
	ὦ ̓Αχιλεῦ μάλα τοι κεχολώσομαι αἴ κε τελέσσῃς
	τοῦτο ἔπος: μέλλεις γὰρ ἀφαιρήσεσθαι ἄεθλον
	τὰ φρονέων ὅτι οἱ βλάβεν ἅρματα καὶ ταχέ' ἵππω
	αὐτός τ' ἐσθλὸς ἐών: ἀλλ' ὤφελεν ἀθανάτοισιν
	εὔχεσθαι: τό κεν οὔ τι πανύστατος ἦλθε διώκων.
	εἰ δέ μιν οἰκτίρεις καί τοι φίλος ἔπλετο θυμῷ
	ἔστί τοι ἐν κλισίῃ χρυσὸς πολύς, ἔστι δὲ χαλκὸς
	καὶ πρόβατ', εἰσὶ δέ τοι δμῳαὶ καὶ μώνυχες ἵπποι:
	τῶν οἱ ἔπειτ' ἀνελὼν δόμεναι καὶ μεῖζον ἄεθλον
	ἠὲ καὶ αὐτίκα νῦν, ἵνα ς' αἰνήσωσιν ̓Αχαιοί.
	τὴν δ' ἐγὼ οὐ δώσω: περὶ δ' αὐτῆς πειρηθήτω
	ἀνδρῶν ὅς κ' ἐθέλῃσιν ἐμοὶ χείρεσσι μάχεσθαι.
	ὣς φάτο, μείδησεν δὲ ποδάρκης δῖος ̓Αχιλλεὺς
	χαίρων ̓Αντιλόχῳ, ὅτι οἱ φίλος ἦεν ἑταῖρος:
	καί μιν ἀμειβόμενος ἔπεα πτερόεντα προσηύδα:
	̓Αντίλοχ', εἰ μὲν δή με κελεύεις οἴκοθεν ἄλλο
	Εὐμήλῳ ἐπιδοῦναι, ἐγὼ δέ κε καὶ τὸ τελέσσω.
	δώσω οἱ θώρηκα, τὸν ̓Αστεροπαῖον ἀπηύρων
	χάλκεον, ᾧ πέρι χεῦμα φαεινοῦ κασσιτέροιο
	ἀμφιδεδίνηται: πολέος δέ οἱ ἄξιος ἔσται.
	ἦ ῥα, καὶ Αὐτομέδοντι φίλῳ ἐκέλευσεν ἑταίρῳ
	οἰσέμεναι κλισίηθεν: ὃ δ' ᾤχετο καί οἱ ἔνεικεν,
	Εὐμήλῳ δ' ἐν χερσὶ τίθει: ὃ δὲ δέξατο χαίρων.
	τοῖσι δὲ καὶ Μενέλαος ἀνίστατο θυμὸν ἀχεύων
	̓Αντιλόχῳ ἄμοτον κεχολωμένος: ἐν δ' ἄρα κῆρυξ
	χειρὶ σκῆπτρον ἔθηκε, σιωπῆσαί τε κέλευσεν
	̓Αργείους: ὃ δ' ἔπειτα μετηύδα ἰσόθεος φώς:
	̓Αντίλοχε πρόσθεν πεπνυμένε ποῖον ἔρεξας.
	ᾔσχυνας μὲν ἐμὴν ἀρετήν, βλάψας δέ μοι ἵππους
	τοὺς σοὺς πρόσθε βαλών, οἵ τοι πολὺ χείρονες ἦσαν.
	ἀλλ' ἄγετ' ̓Αργείων ἡγήτορες ἠδὲ μέδοντες
	ἐς μέσον ἀμφοτέροισι δικάσσατε, μὴ δ' ἐπ' ἀρωγῇ,
	μή ποτέ τις εἴπῃσιν ̓Αχαιῶν χαλκοχιτώνων:
	̓Αντίλοχον ψεύδεσσι βιησάμενος Μενέλαος
	οἴχεται ἵππον ἄγων, ὅτι οἱ πολὺ χείρονες ἦσαν
	ἵπποι, αὐτὸς δὲ κρείσσων ἀρετῇ τε βίῃ τε.
	εἰ δ' ἄγ' ἐγὼν αὐτὸς δικάσω, καί μ' οὔ τινά φημι
	ἄλλον ἐπιπλήξειν Δαναῶν: ἰθεῖα γὰρ ἔσται.
	̓Αντίλοχ' εἰ δ' ἄγε δεῦρο διοτρεφές, ἣ θέμις ἐστί,
	στὰς ἵππων προπάροιθε καὶ ἅρματος, αὐτὰρ ἱμάσθλην
	χερσὶν ἔχε ῥαδινήν, ᾗ περ τὸ πρόσθεν ἔλαυνες,
	ἵππων ἁψάμενος γαιήοχον ἐννοσίγαιον
	ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.
	τὸν δ' αὖτ' ̓Αντίλοχος πεπνυμένος ἀντίον ηὔδα:
	ἄνσχεο νῦν: πολλὸν γὰρ ἔγωγε νεώτερός εἰμι
	σεῖο ἄναξ Μενέλαε, σὺ δὲ πρότερος καὶ ἀρείων.
	οἶσθ' οἷαι νέου ἀνδρὸς ὑπερβασίαι τελέθουσι:
	κραιπνότερος μὲν γάρ τε νόος, λεπτὴ δέ τε μῆτις.
	τώ τοι ἐπιτλήτω κραδίη: ἵππον δέ τοι αὐτὸς
	δώσω, τὴν ἀρόμην. εἰ καί νύ κεν οἴκοθεν ἄλλο
	μεῖζον ἐπαιτήσειας, ἄφαρ κέ τοι αὐτίκα δοῦναι
	βουλοίμην ἢ σοί γε διοτρεφὲς ἤματα πάντα
	ἐκ θυμοῦ πεσέειν καὶ δαίμοσιν εἶναι ἀλιτρός.
	ἦ ῥα καὶ ἵππον ἄγων μεγαθύμου Νέστορος υἱὸς
	ἐν χείρεσσι τίθει Μενελάου: τοῖο δὲ θυμὸς
	ἰάνθη ὡς εἴ τε περὶ σταχύεσσιν ἐέρση
	ληί̈ου ἀλδήσκοντος, ὅτε φρίσσουσιν ἄρουραι:
	ὣς ἄρα σοὶ Μενέλαε μετὰ φρεσὶ θυμὸς ἰάνθη.
	καί μιν φωνήσας ἔπεα πτερόεντα προσηύδα:
	̓Αντίλοχε νῦν μέν τοι ἐγὼν ὑποείξομαι αὐτὸς
	χωόμενος, ἐπεὶ οὔ τι παρήορος οὐδ' ἀεσίφρων
	ἦσθα πάρος: νῦν αὖτε νόον νίκησε νεοίη.
	δεύτερον αὖτ' ἀλέασθαι ἀμείνονας ἠπεροπεύειν.
	οὐ γάρ κέν με τάχ' ἄλλος ἀνὴρ παρέπεισεν ̓Αχαιῶν.
	ἀλλὰ σὺ γὰρ δὴ πολλὰ πάθες καὶ πολλὰ μόγησας
	σός τε πατὴρ ἀγαθὸς καὶ ἀδελφεὸς εἵνεκ' ἐμεῖο:
	τώ τοι λισσομένῳ ἐπιπείσομαι, ἠδὲ καὶ ἵππον
	δώσω ἐμήν περ ἐοῦσαν, ἵνα γνώωσι καὶ οἵδε
	ὡς ἐμὸς οὔ ποτε θυμὸς ὑπερφίαλος καὶ ἀπηνής.
	ἦ ῥα, καὶ ̓Αντιλόχοιο Νοήμονι δῶκεν ἑταίρῳ
	ἵππον ἄγειν: ὃ δ' ἔπειτα λέβηθ' ἕλε παμφανόωντα.
	Μηριόνης δ' ἀνάειρε δύω χρυσοῖο τάλαντα
	τέτρατος, ὡς ἔλασεν. πέμπτον δ' ὑπελείπετ' ἄεθλον,
	ἀμφίθετος φιάλη: τὴν Νέστορι δῶκεν ̓Αχιλλεὺς
	̓Αργείων ἀν' ἀγῶνα φέρων, καὶ ἔειπε παραστάς:
	τῆ νῦν, καὶ σοὶ τοῦτο γέρον κειμήλιον ἔστω
	Πατρόκλοιο τάφου μνῆμ' ἔμμεναι: οὐ γὰρ ἔτ' αὐτὸν
	ὄψῃ ἐν ̓Αργείοισι: δίδωμι δέ τοι τόδ' ἄεθλον
	αὔτως: οὐ γὰρ πύξ γε μαχήσεαι, οὐδὲ παλαίσεις,
	οὐδ' ἔτ' ἀκοντιστὺν ἐσδύσεαι, οὐδὲ πόδεσσι
	θεύσεαι: ἤδη γὰρ χαλεπὸν κατὰ γῆρας ἐπείγει.
	ὣς εἰπὼν ἐν χερσὶ τίθει: ὃ δ' ἐδέξατο χαίρων,
	καί μιν φωνήσας ἔπεα πτερόεντα προσηύδα:
	ναὶ δὴ ταῦτά γε πάντα τέκος κατὰ μοῖραν ἔειπες:
	οὐ γὰρ ἔτ' ἔμπεδα γυῖα φίλος πόδες, οὐδέ τι χεῖρες
	ὤμων ἀμφοτέρωθεν ἐπαί̈σσονται ἐλαφραί.
	εἴθ' ὣς ἡβώοιμι βίη τέ μοι ἔμπεδος εἴη
	ὡς ὁπότε κρείοντ' ̓Αμαρυγκέα θάπτον ̓Επειοὶ
	Βουπρασίῳ, παῖδες δ' ἔθεσαν βασιλῆος ἄεθλα:
	ἔνθ' οὔ τίς μοι ὁμοῖος ἀνὴρ γένετ', οὔτ' ἄρ' ̓Επειῶν
	οὔτ' αὐτῶν Πυλίων οὔτ' Αἰτωλῶν μεγαθύμων.
	πὺξ μὲν ἐνίκησα Κλυτομήδεα ̓́Ηνοπος υἱόν,
	̓Αγκαῖον δὲ πάλῃ Πλευρώνιον, ὅς μοι ἀνέστη:
	̓́Ιφικλον δὲ πόδεσσι παρέδραμον ἐσθλὸν ἐόντα,
	δουρὶ δ' ὑπειρέβαλον Φυλῆά τε καὶ Πολύδωρον.
	οἴοισίν μ' ἵπποισι παρήλασαν ̓Ακτορίωνε
	πλήθει πρόσθε βαλόντες ἀγασσάμενοι περὶ νίκης,
	οὕνεκα δὴ τὰ μέγιστα παρ' αὐτόθι λείπετ' ἄεθλα.
	οἳ δ' ἄρ' ἔσαν δίδυμοι: ὃ μὲν ἔμπεδον ἡνιόχευεν,
	ἔμπεδον ἡνιόχευ', ὃ δ' ἄρα μάστιγι κέλευεν.
	ὥς ποτ' ἔον: νῦν αὖτε νεώτεροι ἀντιοώντων
	ἔργων τοιούτων: ἐμὲ δὲ χρὴ γήραϊ λυγρῷ
	πείθεσθαι, τότε δ' αὖτε μετέπρεπον ἡρώεσσιν.
	ἀλλ' ἴθι καὶ σὸν ἑταῖρον ἀέθλοισι κτερέϊζε.
	τοῦτο δ' ἐγὼ πρόφρων δέχομαι, χαίρει δέ μοι ἦτορ,
	ὥς μευ ἀεὶ μέμνησαι ἐνηέος, οὐδέ σε λήθω,
	τιμῆς ἧς τέ μ' ἔοικε τετιμῆσθαι μετ' ̓Αχαιοῖς.
	σοὶ δὲ θεοὶ τῶνδ' ἀντὶ χάριν μενοεικέα δοῖεν.
	ὣς φάτο, Πηλεί̈δης δὲ πολὺν καθ' ὅμιλον ̓Αχαιῶν
	ᾤχετ', ἐπεὶ πάντ' αἶνον ἐπέκλυε Νηλεί̈δαο.
	αὐτὰρ ὃ πυγμαχίης ἀλεγεινῆς θῆκεν ἄεθλα:
	ἡμίονον ταλαεργὸν ἄγων κατέδης' ἐν ἀγῶνι
	ἑξέτε' ἀδμήτην, ἥ τ' ἀλγίστη δαμάσασθαι:
	τῷ δ' ἄρα νικηθέντι τίθει δέπας ἀμφικύπελλον.
	στῆ δ' ὀρθὸς καὶ μῦθον ἐν ̓Αργείοισιν ἔειπεν:
	̓Ατρεί̈δη τε καὶ ἄλλοι ἐϋκνήμιδες ̓Αχαιοὶ
	ἄνδρε δύω περὶ τῶνδε κελεύομεν, ὥ περ ἀρίστω,
	πὺξ μάλ' ἀνασχομένω πεπληγέμεν: ᾧ δέ κ' ̓Απόλλων
	δώῃ καμμονίην, γνώωσι δὲ πάντες ̓Αχαιοί,
	ἡμίονον ταλαεργὸν ἄγων κλισίην δὲ νεέσθω:
	αὐτὰρ ὃ νικηθεὶς δέπας οἴσεται ἀμφικύπελλον.
	ὣς ἔφατ', ὄρνυτο δ' αὐτίκ' ἀνὴρ ἠύ̈ς τε μέγας τε
	εἰδὼς πυγμαχίης υἱὸς Πανοπῆος ̓Επειός,
	ἅψατο δ' ἡμιόνου ταλαεργοῦ φώνησέν τε:
	ἆσσον ἴτω ὅς τις δέπας οἴσεται ἀμφικύπελλον:
	ἡμίονον δ' οὔ φημί τιν' ἀξέμεν ἄλλον ̓Αχαιῶν
	πυγμῇ νικήσαντ', ἐπεὶ εὔχομαι εἶναι ἄριστος.
	ἦ οὐχ ἅλις ὅττι μάχης ἐπιδεύομαι; οὐδ' ἄρα πως ἦν
	ἐν πάντεσς' ἔργοισι δαήμονα φῶτα γενέσθαι.
	ὧδε γὰρ ἐξερέω, τὸ δὲ καὶ τετελεσμένον ἔσται:
	ἀντικρὺ χρόα τε ῥήξω σύν τ' ὀστέ' ἀράξω.
	κηδεμόνες δέ οἱ ἐνθάδ' ἀολλέες αὖθι μενόντων,
	οἵ κέ μιν ἐξοίσουσιν ἐμῇς ὑπὸ χερσὶ δαμέντα.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.
	Εὐρύαλος δέ οἱ οἶος ἀνίστατο ἰσόθεος φὼς
	Μηκιστῆος υἱὸς Ταλαϊονίδαο ἄνακτος,
	ὅς ποτε Θήβας δ' ἦλθε δεδουπότος Οἰδιπόδαο
	ἐς τάφον: ἔνθα δὲ πάντας ἐνίκα Καδμείωνας.
	τὸν μὲν Τυδεί̈δης δουρὶ κλυτὸς ἀμφεπονεῖτο
	θαρσύνων ἔπεσιν, μέγα δ' αὐτῷ βούλετο νίκην.
	ζῶμα δέ οἱ πρῶτον παρακάββαλεν, αὐτὰρ ἔπειτα
	δῶκεν ἱμάντας ἐϋτμήτους βοὸς ἀγραύλοιο.
	τὼ δὲ ζωσαμένω βήτην ἐς μέσσον ἀγῶνα,
	ἄντα δ' ἀνασχομένω χερσὶ στιβαρῇσιν ἅμ' ἄμφω
	σύν ῥ' ἔπεσον, σὺν δέ σφι βαρεῖαι χεῖρες ἔμιχθεν.
	δεινὸς δὲ χρόμαδος γενύων γένετ', ἔρρεε δ' ἱδρὼς
	πάντοθεν ἐκ μελέων: ἐπὶ δ' ὄρνυτο δῖος ̓Επειός,
	κόψε δὲ παπτήναντα παρήϊον: οὐδ' ἄρ' ἔτι δὴν
	ἑστήκειν: αὐτοῦ γὰρ ὑπήριπε φαίδιμα γυῖα.
	ὡς δ' ὅθ' ὑπὸ φρικὸς Βορέω ἀναπάλλεται ἰχθὺς
	θίν' ἐν φυκιόεντι, μέλαν δέ ἑ κῦμα κάλυψεν,
	ὣς πληγεὶς ἀνέπαλτ': αὐτὰρ μεγάθυμος ̓Επειὸς
	χερσὶ λαβὼν ὤρθωσε: φίλοι δ' ἀμφέσταν ἑταῖροι,
	οἵ μιν ἄγον δι' ἀγῶνος ἐφελκομένοισι πόδεσσιν
	αἷμα παχὺ πτύοντα κάρη βάλλονθ' ἑτέρωσε:
	κὰδ δ' ἀλλοφρονέοντα μετὰ σφίσιν εἷσαν ἄγοντες,
	αὐτοὶ δ' οἰχόμενοι κόμισαν δέπας ἀμφικύπελλον.
	Πηλεί̈δης δ' αἶψ' ἄλλα κατὰ τρίτα θῆκεν ἄεθλα
	δεικνύμενος Δαναοῖσι παλαισμοσύνης ἀλεγεινῆς,
	τῷ μὲν νικήσαντι μέγαν τρίποδ' ἐμπυριβήτην,
	τὸν δὲ δυωδεκάβοιον ἐνὶ σφίσι τῖον ̓Αχαιοί:
	ἀνδρὶ δὲ νικηθέντι γυναῖκ' ἐς μέσσον ἔθηκε,
	πολλὰ δ' ἐπίστατο ἔργα, τίον δέ ἑ τεσσαράβοιον.
	στῆ δ' ὀρθὸς καὶ μῦθον ἐν ̓Αργείοισιν ἔειπεν:
	ὄρνυσθ' οἳ καὶ τούτου ἀέθλου πειρήσεσθον.
	ὣς ἔφατ', ὦρτο δ' ἔπειτα μέγας Τελαμώνιος Αἴας,
	ἂν δ' ̓Οδυσεὺς πολύμητις ἀνίστατο κέρδεα εἰδώς.
	ζωσαμένω δ' ἄρα τώ γε βάτην ἐς μέσσον ἀγῶνα,
	ἀγκὰς δ' ἀλλήλων λαβέτην χερσὶ στιβαρῇσιν
	ὡς ὅτ' ἀμείβοντες, τούς τε κλυτὸς ἤραρε τέκτων
	δώματος ὑψηλοῖο βίας ἀνέμων ἀλεείνων.
	τετρίγει δ' ἄρα νῶτα θρασειάων ἀπὸ χειρῶν
	ἑλκόμενα στερεῶς: κατὰ δὲ νότιος ῥέεν ἱδρώς,
	πυκναὶ δὲ σμώδιγγες ἀνὰ πλευράς τε καὶ ὤμους
	αἵματι φοινικόεσσαι ἀνέδραμον: οἳ δὲ μάλ' αἰεὶ
	νίκης ἱέσθην τρίποδος πέρι ποιητοῖο:
	οὔτ' ̓Οδυσεὺς δύνατο σφῆλαι οὔδει τε πελάσσαι,
	οὔτ' Αἴας δύνατο, κρατερὴ δ' ἔχεν ἲς ̓Οδυσῆος.
	ἀλλ' ὅτε δή ῥ' ἀνίαζον ἐϋκνήμιδας ̓Αχαιούς,
	δὴ τότε μιν προσέειπε μέγας Τελαμώνιος Αἴας:
	διογενὲς Λαερτιάδη πολυμήχαν' ̓Οδυσσεῦ
	ἤ μ' ἀνάειρ', ἢ ἐγὼ σέ: τὰ δ' αὖ Διὶ πάντα μελήσει.
	ὣς εἰπὼν ἀνάειρε: δόλου δ' οὐ λήθετ' ̓Οδυσσεύς:
	κόψ' ὄπιθεν κώληπα τυχών, ὑπέλυσε δὲ γυῖα,
	κὰδ δ' ἔβαλ' ἐξοπίσω: ἐπὶ δὲ στήθεσσιν ̓Οδυσσεὺς
	κάππεσε: λαοὶ δ' αὖ θηεῦντό τε θάμβησάν τε.
	δεύτερος αὖτ' ἀνάειρε πολύτλας δῖος ̓Οδυσσεύς,
	κίνησεν δ' ἄρα τυτθὸν ἀπὸ χθονός, οὐδ' ἔτ' ἄειρεν,
	ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω
	πλησίοι ἀλλήλοισι, μιάνθησαν δὲ κονίῃ.
	καί νύ κε τὸ τρίτον αὖτις ἀναί̈ξαντ' ἐπάλαιον,
	εἰ μὴ ̓Αχιλλεὺς αὐτὸς ἀνίστατο καὶ κατέρυκε:
	μηκέτ' ἐρείδεσθον, μὴ δὲ τρίβεσθε κακοῖσι:
	νίκη δ' ἀμφοτέροισιν: ἀέθλια δ' ἶς' ἀνελόντες
	ἔρχεσθ', ὄφρα καὶ ἄλλοι ἀεθλεύωσιν ̓Αχαιοί.
	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο,
	καί ῥ' ἀπομορξαμένω κονίην δύσαντο χιτῶνας.
	Πηλεί̈δης δ' αἶψ' ἄλλα τίθει ταχυτῆτος ἄεθλα
	ἀργύρεον κρητῆρα τετυγμένον: ἓξ δ' ἄρα μέτρα
	χάνδανεν, αὐτὰρ κάλλει ἐνίκα πᾶσαν ἐπ' αἶαν
	πολλόν, ἐπεὶ Σιδόνες πολυδαίδαλοι εὖ ἤσκησαν,
	Φοίνικες δ' ἄγον ἄνδρες ἐπ' ἠεροειδέα πόντον,
	στῆσαν δ' ἐν λιμένεσσι, Θόαντι δὲ δῶρον ἔδωκαν:
	υἷος δὲ Πριάμοιο Λυκάονος ὦνον ἔδωκε
	Πατρόκλῳ ἥρωϊ ̓Ιησονίδης Εὔνηος.
	καὶ τὸν ̓Αχιλλεὺς θῆκεν ἄεθλον οὗ ἑτάροιο,
	ὅς τις ἐλαφρότατος ποσσὶ κραιπνοῖσι πέλοιτο:
	δευτέρῳ αὖ βοῦν θῆκε μέγαν καὶ πίονα δημῷ,
	ἡμιτάλαντον δὲ χρυσοῦ λοισθήϊ' ἔθηκε.
	στῆ δ' ὀρθὸς καὶ μῦθον ἐν ̓Αργείοισιν ἔειπεν:
	ὄρνυσθ' οἳ καὶ τούτου ἀέθλου πειρήσεσθε.
	ὣς ἔφατ', ὄρνυτο δ' αὐτίκ' ̓Οϊλῆος ταχὺς Αἴας,
	ἂν δ' ̓Οδυσεὺς πολύμητις, ἔπειτα δὲ Νέστορος υἱὸς
	̓Αντίλοχος: ὃ γὰρ αὖτε νέους ποσὶ πάντας ἐνίκα.
	στὰν δὲ μεταστοιχί: σήμηνε δὲ τέρματ' ̓Αχιλλεύς.
	τοῖσι δ' ἀπὸ νύσσης τέτατο δρόμος: ὦκα δ' ἔπειτα
	ἔκφερ' ̓Οϊλιάδης: ἐπὶ δ' ὄρνυτο δῖος ̓Οδυσσεὺς
	ἄγχι μάλ', ὡς ὅτε τίς τε γυναικὸς ἐϋζώνοιο
	στήθεός ἐστι κανών, ὅν τ' εὖ μάλα χερσὶ τανύσσῃ
	πηνίον ἐξέλκουσα παρὲκ μίτον, ἀγχόθι δ' ἴσχει
	στήθεος: ὣς ̓Οδυσεὺς θέεν ἐγγύθεν, αὐτὰρ ὄπισθεν
	ἴχνια τύπτε πόδεσσι πάρος κόνιν ἀμφιχυθῆναι:
	κὰδ δ' ἄρα οἱ κεφαλῆς χέ' ἀϋτμένα δῖος ̓Οδυσσεὺς
	αἰεὶ ῥίμφα θέων: ἴαχον δ' ἐπὶ πάντες ̓Αχαιοὶ
	νίκης ἱεμένῳ, μάλα δὲ σπεύδοντι κέλευον.
	ἀλλ' ὅτε δὴ πύματον τέλεον δρόμον, αὐτίκ' ̓Οδυσσεὺς
	εὔχετ' ̓Αθηναίῃ γλαυκώπιδι ὃν κατὰ θυμόν:
	κλῦθι θεά, ἀγαθή μοι ἐπίρροθος ἐλθὲ ποδοῖιν.
	ὣς ἔφατ' εὐχόμενος: τοῦ δ' ἔκλυε Παλλὰς ̓Αθήνη,
	γυῖα δ' ἔθηκεν ἐλαφρά, πόδας καὶ χεῖρας ὕπερθεν.
	ἀλλ' ὅτε δὴ τάχ' ἔμελλον ἐπαί̈ξασθαι ἄεθλον,
	ἔνθ' Αἴας μὲν ὄλισθε θέων, βλάψεν γὰρ ̓Αθήνη,
	τῇ ῥα βοῶν κέχυτ' ὄνθος ἀποκταμένων ἐριμύκων,
	οὓς ἐπὶ Πατρόκλῳ πέφνεν πόδας ὠκὺς ̓Αχιλλεύς:
	ἐν δ' ὄνθου βοέου πλῆτο στόμα τε ῥῖνάς τε:
	κρητῆρ' αὖτ' ἀνάειρε πολύτλας δῖος ̓Οδυσσεύς,
	ὡς ἦλθε φθάμενος: ὃ δὲ βοῦν ἕλε φαίδιμος Αἴας.
	στῆ δὲ κέρας μετὰ χερσὶν ἔχων βοὸς ἀγραύλοιο
	ὄνθον ἀποπτύων, μετὰ δ' ̓Αργείοισιν ἔειπεν:
	ὢ πόποι ἦ μ' ἔβλαψε θεὰ πόδας, ἣ τὸ πάρος περ
	μήτηρ ὣς ̓Οδυσῆϊ παρίσταται ἠδ' ἐπαρήγει.
	ὣς ἔφαθ', οἳ δ' ἄρα πάντες ἐπ' αὐτῷ ἡδὺ γέλασσαν.
	̓Αντίλοχος δ' ἄρα δὴ λοισθήϊον ἔκφερ' ἄεθλον
	μειδιόων, καὶ μῦθον ἐν ̓Αργείοισιν ἔειπεν:
	εἰδόσιν ὔμμ' ἐρέω πᾶσιν φίλοι, ὡς ἔτι καὶ νῦν
	ἀθάνατοι τιμῶσι παλαιοτέρους ἀνθρώπους.
	Αἴας μὲν γὰρ ἐμεῖ' ὀλίγον προγενέστερός ἐστιν,
	οὗτος δὲ προτέρης γενεῆς προτέρων τ' ἀνθρώπων:
	ὠμογέροντα δέ μίν φας' ἔμμεναι: ἀργαλέον δὲ
	ποσσὶν ἐριδήσασθαι ̓Αχαιοῖς, εἰ μὴ ̓Αχιλλεῖ.
	ὣς φάτο, κύδηνεν δὲ ποδώκεα Πηλεί̈ωνα.
	τὸν δ' ̓Αχιλεὺς μύθοισιν ἀμειβόμενος προσέειπεν:
	̓Αντίλοχ' οὐ μέν τοι μέλεος εἰρήσεται αἶνος,
	ἀλλά τοι ἡμιτάλαντον ἐγὼ χρυσοῦ ἐπιθήσω.
	ὣς εἰπὼν ἐν χερσὶ τίθει, ὃ δ' ἐδέξατο χαίρων.
	αὐτὰρ Πηλεί̈δης κατὰ μὲν δολιχόσκιον ἔγχος
	θῆκ' ἐς ἀγῶνα φέρων, κατὰ δ' ἀσπίδα καὶ τρυφάλειαν
	τεύχεα Σαρπήδοντος, ἅ μιν Πάτροκλος ἀπηύρα.
	στῆ δ' ὀρθὸς καὶ μῦθον ἐν ̓Αργείοισιν ἔειπεν:
	ἄνδρε δύω περὶ τῶνδε κελεύομεν, ὥ περ ἀρίστω,
	τεύχεα ἑσσαμένω ταμεσίχροα χαλκὸν ἑλόντε
	ἀλλήλων προπάροιθεν ὁμίλου πειρηθῆναι.
	ὁππότερός κε φθῇσιν ὀρεξάμενος χρόα καλόν,
	ψαύσῃ δ' ἐνδίνων διά τ' ἔντεα καὶ μέλαν αἷμα,
	τῷ μὲν ἐγὼ δώσω τόδε φάσγανον ἀργυρόηλον
	καλὸν Θρηί̈κιον, τὸ μὲν ̓Αστεροπαῖον ἀπηύρων:
	τεύχεα δ' ἀμφότεροι ξυνήϊα ταῦτα φερέσθων:
	καί σφιν δαῖτ' ἀγαθὴν παραθήσομεν ἐν κλισίῃσιν.
	ὣς ἔφατ', ὦρτο δ' ἔπειτα μέγας Τελαμώνιος Αἴας,
	ἂν δ' ἄρα Τυδεί̈δης ὦρτο, κρατερὸς Διομήδης.
	οἳ δ' ἐπεὶ οὖν ἑκάτερθεν ὁμίλου θωρήχθησαν,
	ἐς μέσον ἀμφοτέρω συνίτην μεμαῶτε μάχεσθαι
	δεινὸν δερκομένω: θάμβος δ' ἔχε πάντας ̓Αχαιούς.
	ἀλλ' ὅτε δὴ σχεδὸν ἦσαν ἐπ' ἀλλήλοισιν ἰόντες,
	τρὶς μὲν ἐπήϊξαν, τρὶς δὲ σχεδὸν ὁρμήθησαν.
	ἔνθ' Αἴας μὲν ἔπειτα κατ' ἀσπίδα πάντος' ἐί̈σην
	νύξ', οὐδὲ χρό' ἵκανεν: ἔρυτο γὰρ ἔνδοθι θώρηξ:
	Τυδεί̈δης δ' ἄρ' ἔπειτα ὑπὲρ σάκεος μεγάλοιο
	αἰὲν ἐπ' αὐχένι κῦρε φαεινοῦ δουρὸς ἀκωκῇ.
	καὶ τότε δή ῥ' Αἴαντι περιδείσαντες ̓Αχαιοὶ
	παυσαμένους ἐκέλευσαν ἀέθλια ἶς' ἀνελέσθαι.
	αὐτὰρ Τυδεί̈δῃ δῶκεν μέγα φάσγανον ἥρως
	σὺν κολεῷ τε φέρων καὶ ἐϋτμήτῳ τελαμῶνι.
	αὐτὰρ Πηλεί̈δης θῆκεν σόλον αὐτοχόωνον
	ὃν πρὶν μὲν ῥίπτασκε μέγα σθένος ̓Ηετίωνος:
	ἀλλ' ἤτοι τὸν ἔπεφνε ποδάρκης δῖος ̓Αχιλλεύς,
	τὸν δ' ἄγετ' ἐν νήεσσι σὺν ἄλλοισι κτεάτεσσι.
	στῆ δ' ὀρθὸς καὶ μῦθον ἐν ̓Αργείοισιν ἔειπεν:
	ὄρνυσθ' οἳ καὶ τούτου ἀέθλου πειρήσεσθε.
	εἴ οἱ καὶ μάλα πολλὸν ἀπόπροθι πίονες ἀγροί,
	ἕξει μιν καὶ πέντε περιπλομένους ἐνιαυτοὺς
	χρεώμενος: οὐ μὲν γάρ οἱ ἀτεμβόμενός γε σιδήρου
	ποιμὴν οὐδ' ἀροτὴρ εἶς' ἐς πόλιν, ἀλλὰ παρέξει.
	ὣς ἔφατ', ὦρτο δ' ἔπειτα μενεπτόλεμος Πολυποίτης,
	ἂν δὲ Λεοντῆος κρατερὸν μένος ἀντιθέοιο,
	ἂν δ' Αἴας Τελαμωνιάδης καὶ δῖος ̓Επειός.
	ἑξείης δ' ἵσταντο, σόλον δ' ἕλε δῖος ̓Επειός,
	ἧκε δὲ δινήσας: γέλασαν δ' ἐπὶ πάντες ̓Αχαιοί.
	δεύτερος αὖτ' ἀφέηκε Λεοντεὺς ὄζος ̓́Αρηος:
	τὸ τρίτον αὖτ' ἔρριψε μέγας Τελαμώνιος Αἴας
	χειρὸς ἄπο στιβαρῆς, καὶ ὑπέρβαλε σήματα πάντων.
	ἀλλ' ὅτε δὴ σόλον εἷλε μενεπτόλεμος Πολυποίτης,
	ὅσσόν τίς τ' ἔρριψε καλαύροπα βουκόλος ἀνήρ,
	ἣ δέ θ' ἑλισσομένη πέτεται διὰ βοῦς ἀγελαίας,
	τόσσον παντὸς ἀγῶνος ὑπέρβαλε: τοὶ δὲ βόησαν.
	ἀνστάντες δ' ἕταροι Πολυποίταο κρατεροῖο
	νῆας ἔπι γλαφυρὰς ἔφερον βασιλῆος ἄεθλον.
	αὐτὰρ ὃ τοξευτῇσι τίθει ἰόεντα σίδηρον,
	κὰδ δ' ἐτίθει δέκα μὲν πελέκεας, δέκα δ' ἡμιπέλεκκα,
	ἱστὸν δ' ἔστησεν νηὸς κυανοπρῴροιο
	τηλοῦ ἐπὶ ψαμάθοις, ἐκ δὲ τρήρωνα πέλειαν
	λεπτῇ μηρίνθῳ δῆσεν ποδός, ἧς ἄρ' ἀνώγει
	τοξεύειν: ὃς μέν κε βάλῃ τρήρωνα πέλειαν,
	πάντας ἀειράμενος πελέκεας οἶκον δὲ φερέσθω:
	ὃς δέ κε μηρίνθοιο τύχῃ ὄρνιθος ἁμαρτών,
	ἥσσων γὰρ δὴ κεῖνος, ὃ δ' οἴσεται ἡμιπέλεκκα.
	ὣς ἔφατ', ὦρτο δ' ἔπειτα βίη Τεύκροιο ἄνακτος,
	ἂν δ' ἄρα Μηριόνης θεράπων ἐὺ̈ς ̓Ιδομενῆος.
	κλήρους δ' ἐν κυνέῃ χαλκήρεϊ πάλλον ἑλόντες,
	Τεῦκρος δὲ πρῶτος κλήρῳ λάχεν: αὐτίκα δ' ἰὸν
	ἧκεν ἐπικρατέως, οὐδ' ἠπείλησεν ἄνακτι
	ἀρνῶν πρωτογόνων ῥέξειν κλειτὴν ἑκατόμβην.
	ὄρνιθος μὲν ἅμαρτε: μέγηρε γάρ οἱ τό γ' ̓Απόλλων:
	αὐτὰρ ὃ μήρινθον βάλε πὰρ πόδα, τῇ δέδετ' ὄρνις:
	ἀντικρὺ δ' ἀπὸ μήρινθον τάμε πικρὸς ὀϊστός.
	ἣ μὲν ἔπειτ' ἤϊξε πρὸς οὐρανόν, ἣ δὲ παρείθη
	μήρινθος ποτὶ γαῖαν: ἀτὰρ κελάδησαν ̓Αχαιοί.
	σπερχόμενος δ' ἄρα Μηριόνης ἐξείρυσε χειρὸς
	τόξον: ἀτὰρ δὴ ὀϊστὸν ἔχεν πάλαι, ὡς ἴθυνεν.
	αὐτίκα δ' ἠπείλησεν ἑκηβόλῳ ̓Απόλλωνι
	ἀρνῶν πρωτογόνων ῥέξειν κλειτὴν ἑκατόμβην.
	ὕψι δ' ὑπὸ νεφέων εἶδε τρήρωνα πέλειαν:
	τῇ ῥ' ὅ γε δινεύουσαν ὑπὸ πτέρυγος βάλε μέσσην,
	ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ
	πρόσθεν Μηριόναο πάγη ποδός: αὐτὰρ ἣ ὄρνις
	ἱστῷ ἐφεζομένη νηὸς κυανοπρῴροιο
	αὐχέν' ἀπεκρέμασεν, σὺν δὲ πτερὰ πυκνὰ λίασθεν.
	ὠκὺς δ' ἐκ μελέων θυμὸς πτάτο, τῆλε δ' ἀπ' αὐτοῦ
	κάππεσε: λαοὶ δ' αὖ θηεῦντό τε θάμβησάν τε.
	ἂν δ' ἄρα Μηριόνης πελέκεας δέκα πάντας ἄειρε,
	Τεῦκρος δ' ἡμιπέλεκκα φέρεν κοίλας ἐπὶ νῆας.
	αὐτὰρ Πηλεί̈δης κατὰ μὲν δολιχόσκιον ἔγχος,
	κὰδ δὲ λέβητ' ἄπυρον βοὸς ἄξιον ἀνθεμόεντα
	θῆκ' ἐς ἀγῶνα φέρων: καί ῥ' ἥμονες ἄνδρες ἀνέσταν:
	ἂν μὲν ἄρ' ̓Ατρεί̈δης εὐρὺ κρείων ̓Αγαμέμνων,
	ἂν δ' ἄρα Μηριόνης, θεράπων ἐὺ̈ς ̓Ιδομενῆος.
	τοῖσι δὲ καὶ μετέειπε ποδάρκης δῖος ̓Αχιλλεύς:
	̓Ατρεί̈δη: ἴδμεν γὰρ ὅσον προβέβηκας ἁπάντων
	ἠδ' ὅσσον δυνάμει τε καὶ ἥμασιν ἔπλευ ἄριστος:
	ἀλλὰ σὺ μὲν τόδ' ἄεθλον ἔχων κοίλας ἐπὶ νῆας
	ἔρχευ, ἀτὰρ δόρυ Μηριόνῃ ἥρωϊ πόρωμεν,
	εἰ σύ γε σῷ θυμῷ ἐθέλοις: κέλομαι γὰρ ἔγωγε.
	ὣς ἔφατ', οὐδ' ἀπίθησεν ἄναξ ἀνδρῶν ̓Αγαμέμνων:
	δῶκε δὲ Μηριόνῃ δόρυ χάλκεον: αὐτὰρ ὅ γ' ἥρως
	Ταλθυβίῳ κήρυκι δίδου περικαλλὲς ἄεθλον.
