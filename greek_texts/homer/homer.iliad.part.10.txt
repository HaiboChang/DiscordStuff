	ἄλλοι μὲν παρὰ νηυσὶν ἀριστῆες Παναχαιῶν
	εὗδον παννύχιοι μαλακῷ δεδμημένοι ὕπνῳ:
	ἀλλ' οὐκ ̓Ατρεί̈δην ̓Αγαμέμνονα ποιμένα λαῶν
	ὕπνος ἔχε γλυκερὸς πολλὰ φρεσὶν ὁρμαίνοντα.
	ὡς δ' ὅτ' ἂν ἀστράπτῃ πόσις ̔́Ηρης ἠϋκόμοιο
	τεύχων ἢ πολὺν ὄμβρον ἀθέσφατον ἠὲ χάλαζαν
	ἢ νιφετόν, ὅτε πέρ τε χιὼν ἐπάλυνεν ἀρούρας,
	ἠέ ποθι πτολέμοιο μέγα στόμα πευκεδανοῖο,
	ὣς πυκίν' ἐν στήθεσσιν ἀνεστενάχιζ' ̓Αγαμέμνων
	νειόθεν ἐκ κραδίης, τρομέοντο δέ οἱ φρένες ἐντός.
	ἤτοι ὅτ' ἐς πεδίον τὸ Τρωϊκὸν ἀθρήσειε,
	θαύμαζεν πυρὰ πολλὰ τὰ καίετο ̓Ιλιόθι πρὸ
	αὐλῶν συρίγγων τ' ἐνοπὴν ὅμαδόν τ' ἀνθρώπων.
	αὐτὰρ ὅτ' ἐς νῆάς τε ἴδοι καὶ λαὸν ̓Αχαιῶν,
	πολλὰς ἐκ κεφαλῆς προθελύμνους ἕλκετο χαίτας
	ὑψόθ' ἐόντι Διί, μέγα δ' ἔστενε κυδάλιμον κῆρ.
	ἥδε δέ οἱ κατὰ θυμὸν ἀρίστη φαίνετο βουλὴ
	Νέστορ' ἔπι πρῶτον Νηλήϊον ἐλθέμεν ἀνδρῶν,
	εἴ τινά οἱ σὺν μῆτιν ἀμύμονα τεκτήναιτο,
	ἥ τις ἀλεξίκακος πᾶσιν Δαναοῖσι γένοιτο.
	ὀρθωθεὶς δ' ἔνδυνε περὶ στήθεσσι χιτῶνα,
	ποσσὶ δ' ὑπὸ λιπαροῖσιν ἐδήσατο καλὰ πέδιλα,
	ἀμφὶ δ' ἔπειτα δαφοινὸν ἑέσσατο δέρμα λέοντος
	αἴθωνος μεγάλοιο ποδηνεκές, εἵλετο δ' ἔγχος.
	ὣς δ' αὔτως Μενέλαον ἔχε τρόμος: οὐδὲ γὰρ αὐτῷ
	ὕπνος ἐπὶ βλεφάροισιν ἐφίζανε: μή τι πάθοιεν
	̓Αργεῖοι, τοὶ δὴ ἕθεν εἵνεκα πουλὺν ἐφ' ὑγρὴν
	ἤλυθον ἐς Τροίην πόλεμον θρασὺν ὁρμαίνοντες.
	παρδαλέῃ μὲν πρῶτα μετάφρενον εὐρὺ κάλυψε
	ποικίλῃ, αὐτὰρ ἐπὶ στεφάνην κεφαλῆφιν ἀείρας
	θήκατο χαλκείην, δόρυ δ' εἵλετο χειρὶ παχείῃ.
	βῆ δ' ἴμεν ἀνστήσων ὃν ἀδελφεόν, ὃς μέγα πάντων
	̓Αργείων ἤνασσε, θεὸς δ' ὣς τίετο δήμῳ.
	τὸν δ' εὗρ' ἀμφ' ὤμοισι τιθήμενον ἔντεα καλὰ
	νηὶ̈ πάρα πρύμνῃ: τῷ δ' ἀσπάσιος γένετ' ἐλθών.
	τὸν πρότερος προσέειπε βοὴν ἀγαθὸς Μενέλαος:
	τίφθ' οὕτως ἠθεῖε κορύσσεαι; ἦ τιν' ἑταίρων
	ὀτρυνέεις Τρώεσσιν ἐπίσκοπον; ἀλλὰ μάλ' αἰνῶς
	δείδω μὴ οὔ τίς τοι ὑπόσχηται τόδε ἔργον
	ἄνδρας δυσμενέας σκοπιαζέμεν οἶος ἐπελθὼν
	νύκτα δι' ἀμβροσίην: μάλα τις θρασυκάρδιος ἔσται.
	τὸν δ' ἀπαμειβόμενος προσέφη κρείων ̓Αγαμέμνων:
	χρεὼ βουλῆς ἐμὲ καὶ σὲ διοτρεφὲς ὦ Μενέλαε
	κερδαλέης, ἥ τίς κεν ἐρύσσεται ἠδὲ σαώσει
	̓Αργείους καὶ νῆας, ἐπεὶ Διὸς ἐτράπετο φρήν.
	̔Εκτορέοις ἄρα μᾶλλον ἐπὶ φρένα θῆχ' ἱεροῖσιν:
	οὐ γάρ πω ἰδόμην, οὐδ' ἔκλυον αὐδήσαντος
	ἄνδρ' ἕνα τοσσάδε μέρμερ' ἐπ' ἤματι μητίσασθαι,
	ὅσς' ̔́Εκτωρ ἔρρεξε Διὶ̈ φίλος υἷας ̓Αχαιῶν
	αὔτως, οὔτε θεᾶς υἱὸς φίλος οὔτε θεοῖο.
	ἔργα δ' ἔρεξ' ὅσα φημὶ μελησέμεν ̓Αργείοισι
	δηθά τε καὶ δολιχόν: τόσα γὰρ κακὰ μήσατ' ̓Αχαιούς.
	ἀλλ' ἴθι νῦν Αἴαντα καὶ ̓Ιδομενῆα κάλεσσον
	ῥίμφα θέων παρὰ νῆας: ἐγὼ δ' ἐπὶ Νέστορα δῖον
	εἶμι, καὶ ὀτρυνέω ἀνστήμεναι, αἴ κ' ἐθέλῃσιν
	ἐλθεῖν ἐς φυλάκων ἱερὸν τέλος ἠδ' ἐπιτεῖλαι.
	κείνῳ γάρ κε μάλιστα πιθοίατο: τοῖο γὰρ υἱὸς
	σημαίνει φυλάκεσσι καὶ ̓Ιδομενῆος ὀπάων
	Μηριόνης: τοῖσιν γὰρ ἐπετράπομέν γε μάλιστα.
	τὸν δ' ἠμείβετ' ἔπειτα βοὴν ἀγαθὸς Μενέλαος:
	πῶς γάρ μοι μύθῳ ἐπιτέλλεαι ἠδὲ κελεύεις;
	αὖθι μένω μετὰ τοῖσι δεδεγμένος εἰς ὅ κεν ἔλθῃς,
	ἦε θέω μετὰ ς' αὖτις, ἐπὴν εὖ τοῖς ἐπιτείλω;
	τὸν δ' αὖτε προσέειπεν ἄναξ ἀνδρῶν ̓Αγαμέμνων,
	αὖθι μένειν, μή πως ἀβροτάξομεν ἀλλήλοιιν
	ἐρχομένω: πολλαὶ γὰρ ἀνὰ στρατόν εἰσι κέλευθοι.
	φθέγγεο δ' ᾗ κεν ἴῃσθα καὶ ἐγρήγορθαι ἄνωχθι
	πατρόθεν ἐκ γενεῆς ὀνομάζων ἄνδρα ἕκαστον
	πάντας κυδαίνων: μηδὲ μεγαλίζεο θυμῷ,
	ἀλλὰ καὶ αὐτοί περ πονεώμεθα: ὧδέ που ἄμμι
	Ζεὺς ἐπὶ γιγνομένοισιν ἵει κακότητα βαρεῖαν.
	ὣς εἰπὼν ἀπέπεμπεν ἀδελφεὸν εὖ ἐπιτείλας:
	αὐτὰρ ὃ βῆ ῥ' ἰέναι μετὰ Νέστορα ποιμένα λαῶν:
	τὸν δ' εὗρεν παρά τε κλισίῃ καὶ νηὶ̈ μελαίνῃ
	εὐνῇ ἔνι μαλακῇ: παρὰ δ' ἔντεα ποικίλ' ἔκειτο
	ἀσπὶς καὶ δύο δοῦρε φαεινή τε τρυφάλεια.
	πὰρ δὲ ζωστὴρ κεῖτο παναίολος, ᾧ ῥ' ὁ γεραιὸς
	ζώννυθ' ὅτ' ἐς πόλεμον φθισήνορα θωρήσσοιτο
	λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.
	ὀρθωθεὶς δ' ἄρ' ἐπ' ἀγκῶνος κεφαλὴν ἐπαείρας
	̓Ατρεί̈δην προσέειπε καὶ ἐξερεείνετο μύθῳ:
	τίς δ' οὗτος κατὰ νῆας ἀνὰ στρατὸν ἔρχεαι οἶος
	νύκτα δι' ὀρφναίην, ὅτε θ' εὕδουσι βροτοὶ ἄλλοι,
	ἠέ τιν' οὐρήων διζήμενος, ἤ τιν' ἑταίρων;
	φθέγγεο, μηδ' ἀκέων ἐπ' ἔμ' ἔρχεο: τίπτε δέ σε χρεώ;
	τὸν δ' ἠμείβετ' ἔπειτα ἄναξ ἀνδρῶν ̓Αγαμέμνων:
	ὦ Νέστορ Νηληϊάδη μέγα κῦδος ̓Αχαιῶν
	γνώσεαι ̓Ατρεί̈δην ̓Αγαμέμνονα, τὸν περὶ πάντων
	Ζεὺς ἐνέηκε πόνοισι διαμπερὲς εἰς ὅ κ' ἀϋτμὴ
	ἐν στήθεσσι μένῃ καί μοι φίλα γούνατ' ὀρώρῃ.
	πλάζομαι ὧδ' ἐπεὶ οὔ μοι ἐπ' ὄμμασι νήδυμος ὕπνος
	ἱζάνει, ἀλλὰ μέλει πόλεμος καὶ κήδε' ̓Αχαιῶν.
	αἰνῶς γὰρ Δαναῶν περιδείδια, οὐδέ μοι ἦτορ
	ἔμπεδον, ἀλλ' ἀλαλύκτημαι, κραδίη δέ μοι ἔξω
	στηθέων ἐκθρῴσκει, τρομέει δ' ὑπὸ φαίδιμα γυῖα.
	ἀλλ' εἴ τι δραίνεις, ἐπεὶ οὐδὲ σέ γ' ὕπνος ἱκάνει,
	δεῦρ' ἐς τοὺς φύλακας καταβήομεν, ὄφρα ἴδωμεν
	μὴ τοὶ μὲν καμάτῳ ἀδηκότες ἠδὲ καὶ ὕπνῳ
	κοιμήσωνται, ἀτὰρ φυλακῆς ἐπὶ πάγχυ λάθωνται.
	δυσμενέες δ' ἄνδρες σχεδὸν εἵαται: οὐδέ τι ἴδμεν
	μή πως καὶ διὰ νύκτα μενοινήσωσι μάχεσθαι.
	τὸν δ' ἠμείβετ' ἔπειτα Γερήνιος ἱππότα Νέστωρ:
	̓Ατρεί̈δη κύδιστε ἄναξ ἀνδρῶν ̓Αγάμεμνον
	οὔ θην ̔́Εκτορι πάντα νοήματα μητίετα Ζεὺς
	ἐκτελέει, ὅσα πού νυν ἐέλπεται: ἀλλά μιν οἴω
	κήδεσι μοχθήσειν καὶ πλείοσιν, εἴ κεν ̓Αχιλλεὺς
	ἐκ χόλου ἀργαλέοιο μεταστρέψῃ φίλον ἦτορ.
	σοὶ δὲ μάλ' ἕψομ' ἐγώ: ποτὶ δ' αὖ καὶ ἐγείρομεν ἄλλους
	ἠμὲν Τυδεί̈δην δουρὶ κλυτὸν ἠδ' ̓Οδυσῆα
	ἠδ' Αἴαντα ταχὺν καὶ Φυλέος ἄλκιμον υἱόν.
	ἀλλ' εἴ τις καὶ τούσδε μετοιχόμενος καλέσειεν
	ἀντίθεόν τ' Αἴαντα καὶ ̓Ιδομενῆα ἄνακτα:
	τῶν γὰρ νῆες ἔασιν ἑκαστάτω, οὐδὲ μάλ' ἐγγύς.
	ἀλλὰ φίλον περ ἐόντα καὶ αἰδοῖον Μενέλαον
	νεικέσω, εἴ πέρ μοι νεμεσήσεαι, οὐδ' ἐπικεύσω
	ὡς εὕδει, σοὶ δ' οἴῳ ἐπέτρεψεν πονέεσθαι.
	νῦν ὄφελεν κατὰ πάντας ἀριστῆας πονέεσθαι
	λισσόμενος: χρειὼ γὰρ ἱκάνεται οὐκέτ' ἀνεκτός.
	τὸν δ' αὖτε προσέειπεν ἄναξ ἀνδρῶν ̓Αγαμέμνων:
	ὦ γέρον ἄλλοτε μέν σε καὶ αἰτιάασθαι ἄνωγα:
	πολλάκι γὰρ μεθιεῖ τε καὶ οὐκ ἐθέλει πονέεσθαι
	οὔτ' ὄκνῳ εἴκων οὔτ' ἀφραδίῃσι νόοιο,
	ἀλλ' ἐμέ τ' εἰσορόων καὶ ἐμὴν ποτιδέγμενος ὁρμήν.
	νῦν δ' ἐμέο πρότερος μάλ' ἐπέγρετο καί μοι ἐπέστη:
	τὸν μὲν ἐγὼ προέηκα καλήμεναι οὓς σὺ μεταλλᾷς.
	ἀλλ' ἴομεν: κείνους δὲ κιχησόμεθα πρὸ πυλάων
	ἐν φυλάκεσς', ἵνα γάρ σφιν ἐπέφραδον ἠγερέθεσθαι.
	τὸν δ' ἠμείβετ' ἔπειτα Γερήνιος ἱππότα Νέστωρ:
	οὕτως οὔ τίς οἱ νεμεσήσεται οὐδ' ἀπιθήσει
	̓Αργείων, ὅτε κέν τιν' ἐποτρύνῃ καὶ ἀνώγῃ.
	ὣς εἰπὼν ἔνδυνε περὶ στήθεσσι χιτῶνα,
	ποσσὶ δ' ὑπὸ λιπαροῖσιν ἐδήσατο καλὰ πέδιλα,
	ἀμφὶ δ' ἄρα χλαῖναν περονήσατο φοινικόεσσαν
	διπλῆν ἐκταδίην, οὔλη δ' ἐπενήνοθε λάχνη.
	εἵλετο δ' ἄλκιμον ἔγχος ἀκαχμένον ὀξέϊ χαλκῷ,
	βῆ δ' ἰέναι κατὰ νῆας ̓Αχαιῶν χαλκοχιτώνων.
	πρῶτον ἔπειτ' ̓Οδυσῆα Διὶ μῆτιν ἀτάλαντον
	ἐξ ὕπνου ἀνέγειρε Γερήνιος ἱππότα Νέστωρ
	φθεγξάμενος: τὸν δ' αἶψα περὶ φρένας ἤλυθ' ἰωή,
	ἐκ δ' ἦλθε κλισίης καί σφεας πρὸς μῦθον ἔειπε:
	τίφθ' οὕτω κατὰ νῆας ἀνὰ στρατὸν οἶοι ἀλᾶσθε
	νύκτα δι' ἀμβροσίην, ὅ τι δὴ χρειὼ τόσον ἵκει;
	τὸν δ' ἠμείβετ' ἔπειτα Γερήνιος ἱππότα Νέστωρ:
	διογενὲς Λαερτιάδη πολυμήχαν' ̓Οδυσσεῦ
	μὴ νεμέσα: τοῖον γὰρ ἄχος βεβίηκεν ̓Αχαιούς.
	ἀλλ' ἕπε', ὄφρα καὶ ἄλλον ἐγείρομεν ὅν τ' ἐπέοικε
	βουλὰς βουλεύειν, ἢ φευγέμεν ἠὲ μάχεσθαι.
	ὣς φάθ', ὃ δὲ κλισίην δὲ κιὼν πολύμητις ̓Οδυσσεὺς
	ποικίλον ἀμφ' ὤμοισι σάκος θέτο, βῆ δὲ μετ' αὐτούς.
	βὰν δ' ἐπὶ Τυδεί̈δην Διομήδεα: τὸν δὲ κίχανον
	ἐκτὸς ἀπὸ κλισίης σὺν τεύχεσιν: ἀμφὶ δ' ἑταῖροι
	εὗδον, ὑπὸ κρασὶν δ' ἔχον ἀσπίδας: ἔγχεα δέ σφιν
	ὄρθ' ἐπὶ σαυρωτῆρος ἐλήλατο, τῆλε δὲ χαλκὸς
	λάμφ' ὥς τε στεροπὴ πατρὸς Διός: αὐτὰρ ὅ γ' ἥρως
	εὗδ', ὑπὸ δ' ἔστρωτο ῥινὸν βοὸς ἀγραύλοιο,
	αὐτὰρ ὑπὸ κράτεσφι τάπης τετάνυστο φαεινός.
	τὸν παρστὰς ἀνέγειρε Γερήνιος ἱππότα Νέστωρ,
	λὰξ ποδὶ κινήσας, ὄτρυνέ τε νείκεσέ τ' ἄντην:
	ἔγρεο Τυδέος υἱέ: τί πάννυχον ὕπνον ἀωτεῖς;
	οὐκ ἀί̈εις ὡς Τρῶες ἐπὶ θρωσμῷ πεδίοιο
	εἵαται ἄγχι νεῶν, ὀλίγος δ' ἔτι χῶρος ἐρύκει;
	ὣς φάθ', ὃ δ' ἐξ ὕπνοιο μάλα κραιπνῶς ἀνόρουσε,
	καί μιν φωνήσας ἔπεα πτερόεντα προσηύδα:
	σχέτλιός ἐσσι γεραιέ: σὺ μὲν πόνου οὔ ποτε λήγεις.
	οὔ νυ καὶ ἄλλοι ἔασι νεώτεροι υἷες ̓Αχαιῶν
	οἵ κεν ἔπειτα ἕκαστον ἐγείρειαν βασιλήων
	πάντῃ ἐποιχόμενοι; σὺ δ' ἀμήχανός ἐσσι γεραιέ.
	τὸν δ' αὖτε προσέειπε Γερήνιος ἱππότα Νέστωρ:
	ναὶ δὴ ταῦτά γε πάντα φίλος κατὰ μοῖραν ἔειπες.
	εἰσὶν μέν μοι παῖδες ἀμύμονες, εἰσὶ δὲ λαοὶ
	καὶ πολέες, τῶν κέν τις ἐποιχόμενος καλέσειεν:
	ἀλλὰ μάλα μεγάλη χρειὼ βεβίηκεν ̓Αχαιούς.
	νῦν γὰρ δὴ πάντεσσιν ἐπὶ ξυροῦ ἵσταται ἀκμῆς
	ἢ μάλα λυγρὸς ὄλεθρος ̓Αχαιοῖς ἠὲ βιῶναι.
	ἀλλ' ἴθι νῦν Αἴαντα ταχὺν καὶ Φυλέος υἱὸν
	ἄνστησον: σὺ γάρ ἐσσι νεώτερος: εἴ μ' ἐλεαίρεις.
	ὣς φάθ', ὃ δ' ἀμφ' ὤμοισιν ἑέσσατο δέρμα λέοντος
	αἴθωνος μεγάλοιο ποδηνεκές, εἵλετο δ' ἔγχος.
	βῆ δ' ἰέναι, τοὺς δ' ἔνθεν ἀναστήσας ἄγεν ἥρως.
	οἳ δ' ὅτε δὴ φυλάκεσσιν ἐν ἀγρομένοισιν ἔμιχθεν,
	οὐδὲ μὲν εὕδοντας φυλάκων ἡγήτορας εὗρον,
	ἀλλ' ἐγρηγορτὶ σὺν τεύχεσιν εἵατο πάντες.
	ὡς δὲ κύνες περὶ μῆλα δυσωρήσωνται ἐν αὐλῇ
	θηρὸς ἀκούσαντες κρατερόφρονος, ὅς τε καθ' ὕλην
	ἔρχηται δι' ὄρεσφι: πολὺς δ' ὀρυμαγδὸς ἐπ' αὐτῷ
	ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:
	ὣς τῶν νήδυμος ὕπνος ἀπὸ βλεφάροιιν ὀλώλει
	νύκτα φυλασσομένοισι κακήν: πεδίον δὲ γὰρ αἰεὶ
	τετράφαθ', ὁππότ' ἐπὶ Τρώων ἀί̈οιεν ἰόντων.
	τοὺς δ' ὃ γέρων γήθησεν ἰδὼν θάρσυνέ τε μύθῳ
	καί σφεας φωνήσας ἔπεα πτερόεντα προσηύδα:
	οὕτω νῦν φίλα τέκνα φυλάσσετε: μηδέ τιν' ὕπνος
	αἱρείτω, μὴ χάρμα γενώμεθα δυσμενέεσσιν.
	ὣς εἰπὼν τάφροιο διέσσυτο: τοὶ δ' ἅμ' ἕποντο
	̓Αργείων βασιλῆες ὅσοι κεκλήατο βουλήν.
	τοῖς δ' ἅμα Μηριόνης καὶ Νέστορος ἀγλαὸς υἱὸς
	ἤϊσαν: αὐτοὶ γὰρ κάλεον συμμητιάασθαι.
	τάφρον δ' ἐκδιαβάντες ὀρυκτὴν ἑδριόωντο
	ἐν καθαρῷ, ὅθι δὴ νεκύων διεφαίνετο χῶρος
	πιπτόντων: ὅθεν αὖτις ἀπετράπετ' ὄβριμος ̔́Εκτωρ
	ὀλλὺς ̓Αργείους, ὅτε δὴ περὶ νὺξ ἐκάλυψεν.
	ἔνθα καθεζόμενοι ἔπε' ἀλλήλοισι πίφαυσκον:
	τοῖσι δὲ μύθων ἦρχε Γερήνιος ἱππότα Νέστωρ:
	ὦ φίλοι οὐκ ἂν δή τις ἀνὴρ πεπίθοιθ' ἑῷ αὐτοῦ
	θυμῷ τολμήεντι μετὰ Τρῶας μεγαθύμους
	ἐλθεῖν, εἴ τινά που δηί̈ων ἕλοι ἐσχατόωντα,
	ἤ τινά που καὶ φῆμιν ἐνὶ Τρώεσσι πύθοιτο,
	ἅσσά τε μητιόωσι μετὰ σφίσιν, ἢ μεμάασιν
	αὖθι μένειν παρὰ νηυσὶν ἀπόπροθεν, ἦε πόλιν δὲ
	ἂψ ἀναχωρήσουσιν, ἐπεὶ δαμάσαντό γ' ̓Αχαιούς.
	ταῦτά κε πάντα πύθοιτο, καὶ ἂψ εἰς ἡμέας ἔλθοι
	ἀσκηθής: μέγα κέν οἱ ὑπουράνιον κλέος εἴη
	πάντας ἐπ' ἀνθρώπους, καί οἱ δόσις ἔσσεται ἐσθλή:
	ὅσσοι γὰρ νήεσσιν ἐπικρατέουσιν ἄριστοι
	τῶν πάντων οἱ ἕκαστος ὄϊν δώσουσι μέλαιναν
	θῆλυν ὑπόρρηνον: τῇ μὲν κτέρας οὐδὲν ὁμοῖον,
	αἰεὶ δ' ἐν δαίτῃσι καὶ εἰλαπίνῃσι παρέσται.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.
	τοῖσι δὲ καὶ μετέειπε βοὴν ἀγαθὸς Διομήδης:
	Νέστορ ἔμ' ὀτρύνει κραδίη καὶ θυμὸς ἀγήνωρ
	ἀνδρῶν δυσμενέων δῦναι στρατὸν ἐγγὺς ἐόντων
	Τρώων: ἀλλ' εἴ τίς μοι ἀνὴρ ἅμ' ἕποιτο καὶ ἄλλος
	μᾶλλον θαλπωρὴ καὶ θαρσαλεώτερον ἔσται.
	σύν τε δύ' ἐρχομένω καί τε πρὸ ὃ τοῦ ἐνόησεν
	ὅππως κέρδος ἔῃ: μοῦνος δ' εἴ πέρ τε νοήσῃ
	ἀλλά τέ οἱ βράσσων τε νόος, λεπτὴ δέ τε μῆτις.
	ὣς ἔφαθ', οἳ δ' ἔθελον Διομήδεϊ πολλοὶ ἕπεσθαι.
	ἠθελέτην Αἴαντε δύω θεράποντες ̓́Αρηος,
	ἤθελε Μηριόνης, μάλα δ' ἤθελε Νέστορος υἱός,
	ἤθελε δ' ̓Ατρεί̈δης δουρικλειτὸς Μενέλαος,
	ἤθελε δ' ὁ τλήμων ̓Οδυσεὺς καταδῦναι ὅμιλον
	Τρώων: αἰεὶ γάρ οἱ ἐνὶ φρεσὶ θυμὸς ἐτόλμα.
	τοῖσι δὲ καὶ μετέειπεν ἄναξ ἀνδρῶν ̓Αγαμέμνων:
	Τυδεί̈δη Διόμηδες ἐμῷ κεχαρισμένε θυμῷ
	τὸν μὲν δὴ ἕταρόν γ' αἱρήσεαι ὅν κ' ἐθέλῃσθα,
	φαινομένων τὸν ἄριστον, ἐπεὶ μεμάασί γε πολλοί.
	μηδὲ σύ γ' αἰδόμενος σῇσι φρεσὶ τὸν μὲν ἀρείω
	καλλείπειν, σὺ δὲ χείρον' ὀπάσσεαι αἰδοῖ εἴκων
	ἐς γενεὴν ὁρόων, μηδ' εἰ βασιλεύτερός ἐστιν.
	ὣς ἔφατ', ἔδεισεν δὲ περὶ ξανθῷ Μενελάῳ.
	τοῖς δ' αὖτις μετέειπε βοὴν ἀγαθὸς Διομήδης:
	εἰ μὲν δὴ ἕταρόν γε κελεύετέ μ' αὐτὸν ἑλέσθαι,
	πῶς ἂν ἔπειτ' ̓Οδυσῆος ἐγὼ θείοιο λαθοίμην,
	οὗ πέρι μὲν πρόφρων κραδίη καὶ θυμὸς ἀγήνωρ
	ἐν πάντεσσι πόνοισι, φιλεῖ δέ ἑ Παλλὰς ̓Αθήνη.
	τούτου γ' ἑσπομένοιο καὶ ἐκ πυρὸς αἰθομένοιο
	ἄμφω νοστήσαιμεν, ἐπεὶ περίοιδε νοῆσαι.
	τὸν δ' αὖτε προσέειπε πολύτλας δῖος ̓Οδυσσεύς:
	Τυδεί̈δη μήτ' ἄρ με μάλ' αἴνεε μήτέ τι νείκει:
	εἰδόσι γάρ τοι ταῦτα μετ' ̓Αργείοις ἀγορεύεις.
	ἀλλ' ἴομεν: μάλα γὰρ νὺξ ἄνεται, ἐγγύθι δ' ἠώς,
	ἄστρα δὲ δὴ προβέβηκε, παροίχωκεν δὲ πλέων νὺξ
	τῶν δύο μοιράων, τριτάτη δ' ἔτι μοῖρα λέλειπται.
	ὣς εἰπόνθ' ὅπλοισιν ἔνι δεινοῖσιν ἐδύτην.
	Τυδεί̈δῃ μὲν δῶκε μενεπτόλεμος Θρασυμήδης
	φάσγανον ἄμφηκες: τὸ δ' ἑὸν παρὰ νηὶ̈ λέλειπτο:
	καὶ σάκος: ἀμφὶ δέ οἱ κυνέην κεφαλῆφιν ἔθηκε
	ταυρείην, ἄφαλόν τε καὶ ἄλλοφον, ἥ τε καταῖτυξ
	κέκληται, ῥύεται δὲ κάρη θαλερῶν αἰζηῶν.
	Μηριόνης δ' ̓Οδυσῆϊ δίδου βιὸν ἠδὲ φαρέτρην
	καὶ ξίφος, ἀμφὶ δέ οἱ κυνέην κεφαλῆφιν ἔθηκε
	ῥινοῦ ποιητήν: πολέσιν δ' ἔντοσθεν ἱμᾶσιν
	ἐντέτατο στερεῶς: ἔκτοσθε δὲ λευκοὶ ὀδόντες
	ἀργιόδοντος ὑὸς θαμέες ἔχον ἔνθα καὶ ἔνθα
	εὖ καὶ ἐπισταμένως: μέσσῃ δ' ἐνὶ πῖλος ἀρήρει.
	τήν ῥά ποτ' ἐξ ̓Ελεῶνος ̓Αμύντορος ̓Ορμενίδαο
	ἐξέλετ' Αὐτόλυκος πυκινὸν δόμον ἀντιτορήσας,
	Σκάνδειαν δ' ἄρα δῶκε Κυθηρίῳ ̓Αμφιδάμαντι:
	̓Αμφιδάμας δὲ Μόλῳ δῶκε ξεινήϊον εἶναι,
	αὐτὰρ ὃ Μηριόνῃ δῶκεν ᾧ παιδὶ φορῆναι:
	δὴ τότ' ̓Οδυσσῆος πύκασεν κάρη ἀμφιτεθεῖσα.
	τὼ δ' ἐπεὶ οὖν ὅπλοισιν ἔνι δεινοῖσιν ἐδύτην,
	βάν ῥ' ἰέναι, λιπέτην δὲ κατ' αὐτόθι πάντας ἀρίστους.
	τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο
	Παλλὰς ̓Αθηναίη: τοὶ δ' οὐκ ἴδον ὀφθαλμοῖσι
	νύκτα δι' ὀρφναίην, ἀλλὰ κλάγξαντος ἄκουσαν.
	χαῖρε δὲ τῷ ὄρνιθ' ̓Οδυσεύς, ἠρᾶτο δ' ̓Αθήνῃ:
	κλῦθί μευ αἰγιόχοιο Διὸς τέκος, ἥ τέ μοι αἰεὶ
	ἐν πάντεσσι πόνοισι παρίστασαι, οὐδέ σε λήθω
	κινύμενος: νῦν αὖτε μάλιστά με φῖλαι ̓Αθήνη,
	δὸς δὲ πάλιν ἐπὶ νῆας ἐϋκλεῖας ἀφικέσθαι
	ῥέξαντας μέγα ἔργον, ὅ κε Τρώεσσι μελήσῃ.
	δεύτερος αὖτ' ἠρᾶτο βοὴν ἀγαθὸς Διομήδης:
	κέκλυθι νῦν καὶ ἐμεῖο Διὸς τέκος ̓Ατρυτώνη:
	σπεῖό μοι ὡς ὅτε πατρὶ ἅμ' ἕσπεο Τυδέϊ δίῳ
	ἐς Θήβας, ὅτε τε πρὸ ̓Αχαιῶν ἄγγελος ᾔει.
	τοὺς δ' ἄρ' ἐπ' ̓Ασωπῷ λίπε χαλκοχίτωνας ̓Αχαιούς,
	αὐτὰρ ὃ μειλίχιον μῦθον φέρε Καδμείοισι
	κεῖς': ἀτὰρ ἂψ ἀπιὼν μάλα μέρμερα μήσατο ἔργα
	σὺν σοὶ δῖα θεά, ὅτε οἱ πρόφρασσα παρέστης.
	ὣς νῦν μοι ἐθέλουσα παρίσταο καί με φύλασσε.
	σοὶ δ' αὖ ἐγὼ ῥέξω βοῦν ἦνιν εὐρυμέτωπον
	ἀδμήτην, ἣν οὔ πω ὑπὸ ζυγὸν ἤγαγεν ἀνήρ:
	τήν τοι ἐγὼ ῥέξω χρυσὸν κέρασιν περιχεύας.
	ὣς ἔφαν εὐχόμενοι, τῶν δ' ἔκλυε Παλλὰς ̓Αθήνη.
	οἳ δ' ἐπεὶ ἠρήσαντο Διὸς κούρῃ μεγάλοιο,
	βάν ῥ' ἴμεν ὥς τε λέοντε δύω διὰ νύκτα μέλαιναν
	ἂμ φόνον, ἂν νέκυας, διά τ' ἔντεα καὶ μέλαν αἷμα.
	οὐδὲ μὲν οὐδὲ Τρῶας ἀγήνορας εἴασεν ̔́Εκτωρ
	εὕδειν, ἀλλ' ἄμυδις κικλήσκετο πάντας ἀρίστους,
	ὅσσοι ἔσαν Τρώων ἡγήτορες ἠδὲ μέδοντες:
	τοὺς ὅ γε συγκαλέσας πυκινὴν ἀρτύνετο βουλήν:
	τίς κέν μοι τόδε ἔργον ὑποσχόμενος τελέσειε
	δώρῳ ἔπι μεγάλῳ; μισθὸς δέ οἱ ἄρκιος ἔσται.
	δώσω γὰρ δίφρόν τε δύω τ' ἐριαύχενας ἵππους
	οἵ κεν ἄριστοι ἔωσι θοῇς ἐπὶ νηυσὶν ̓Αχαιῶν
	ὅς τίς κε τλαίη, οἷ τ' αὐτῷ κῦδος ἄροιτο,
	νηῶν ὠκυπόρων σχεδὸν ἐλθέμεν, ἔκ τε πυθέσθαι
	ἠέ φυλάσσονται νῆες θοαὶ ὡς τὸ πάρος περ,
	ἦ ἤδη χείρεσσιν ὑφ' ἡμετέρῃσι δαμέντες
	φύξιν βουλεύουσι μετὰ σφίσιν, οὐδ' ἐθέλουσι
	νύκτα φυλασσέμεναι, καμάτῳ ἀδηκότες αἰνῷ.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.
	ἦν δέ τις ἐν Τρώεσσι Δόλων Εὐμήδεος υἱὸς
	κήρυκος θείοιο πολύχρυσος πολύχαλκος,
	ὃς δή τοι εἶδος μὲν ἔην κακός, ἀλλὰ ποδώκης:
	αὐτὰρ ὃ μοῦνος ἔην μετὰ πέντε κασιγνήτῃσιν.
	ὅς ῥα τότε Τρωσίν τε καὶ ̔́Εκτορι μῦθον ἔειπεν:
	̔́Εκτορ ἔμ' ὀτρύνει κραδίη καὶ θυμὸς ἀγήνωρ
	νηῶν ὠκυπόρων σχεδὸν ἐλθέμεν ἔκ τε πυθέσθαι.
	ἀλλ' ἄγε μοι τὸ σκῆπτρον ἀνάσχεο, καί μοι ὄμοσσον
	ἦ μὲν τοὺς ἵππους τε καὶ ἅρματα ποικίλα χαλκῷ
	δωσέμεν, οἳ φορέουσιν ἀμύμονα Πηλεί̈ωνα,
	σοὶ δ' ἐγὼ οὐχ ἅλιος σκοπὸς ἔσσομαι οὐδ' ἀπὸ δόξης:
	τόφρα γὰρ ἐς στρατὸν εἶμι διαμπερὲς ὄφρ' ἂν ἵκωμαι
	νῆ' ̓Αγαμεμνονέην, ὅθι που μέλλουσιν ἄριστοι
	βουλὰς βουλεύειν ἢ φευγέμεν ἠὲ μάχεσθαι.
	ὣς φάθ', ὃ δ' ἐν χερσὶ σκῆπτρον λάβε καί οἱ ὄμοσσεν:
	ἴστω νῦν Ζεὺς αὐτὸς ἐρίγδουπος πόσις ̔́Ηρης
	μὴ μὲν τοῖς ἵπποισιν ἀνὴρ ἐποχήσεται ἄλλος
	Τρώων, ἀλλά σέ φημι διαμπερὲς ἀγλαϊεῖσθαι.
	ὣς φάτο καί ῥ' ἐπίορκον ἐπώμοσε, τὸν δ' ὀρόθυνεν:
	αὐτίκα δ' ἀμφ' ὤμοισιν ἐβάλλετο καμπύλα τόξα,
	ἕσσατο δ' ἔκτοσθεν ῥινὸν πολιοῖο λύκοιο,
	κρατὶ δ' ἐπὶ κτιδέην κυνέην, ἕλε δ' ὀξὺν ἄκοντα,
	βῆ δ' ἰέναι προτὶ νῆας ἀπὸ στρατοῦ: οὐδ' ἄρ' ἔμελλεν
	ἐλθὼν ἐκ νηῶν ἂψ ̔́Εκτορι μῦθον ἀποίσειν.
	ἀλλ' ὅτε δή ῥ' ἵππων τε καὶ ἀνδρῶν κάλλιφ' ὅμιλον,
	βῆ ῥ' ἀν' ὁδὸν μεμαώς: τὸν δὲ φράσατο προσιόντα
	διογενὴς ̓Οδυσεύς, Διομήδεα δὲ προσέειπεν:
	οὗτός τις Διόμηδες ἀπὸ στρατοῦ ἔρχεται ἀνήρ,
	οὐκ οἶδ' ἢ νήεσσιν ἐπίσκοπος ἡμετέρῃσιν,
	ἦ τινα συλήσων νεκύων κατατεθνηώτων.
	ἀλλ' ἐῶμέν μιν πρῶτα παρεξελθεῖν πεδίοιο
	τυτθόν: ἔπειτα δέ κ' αὐτὸν ἐπαί̈ξαντες ἕλοιμεν
	καρπαλίμως: εἰ δ' ἄμμε παραφθαίησι πόδεσσιν,
	αἰεί μιν ἐπὶ νῆας ἀπὸ στρατόφι προτιειλεῖν
	ἔγχει ἐπαί̈σσων, μή πως προτὶ ἄστυ ἀλύξῃ.
	ὣς ἄρα φωνήσαντε παρὲξ ὁδοῦ ἐν νεκύεσσι
	κλινθήτην: ὃ δ' ἄρ' ὦκα παρέδραμεν ἀφραδίῃσιν.
	ἀλλ' ὅτε δή ῥ' ἀπέην ὅσσόν τ' ἐπὶ οὖρα πέλονται
	ἡμιόνων: αἱ γάρ τε βοῶν προφερέστεραί εἰσιν
	ἑλκέμεναι νειοῖο βαθείης πηκτὸν ἄροτρον:
	τὼ μὲν ἐπεδραμέτην, ὃ δ' ἄρ' ἔστη δοῦπον ἀκούσας.
	ἔλπετο γὰρ κατὰ θυμὸν ἀποστρέψοντας ἑταίρους
	ἐκ Τρώων ἰέναι πάλιν ̔́Εκτορος ὀτρύναντος.
	ἀλλ' ὅτε δή ῥ' ἄπεσαν δουρηνεκὲς ἢ καὶ ἔλασσον,
	γνῶ ῥ' ἄνδρας δηί̈ους, λαιψηρὰ δὲ γούνατ' ἐνώμα
	φευγέμεναι: τοὶ δ' αἶψα διώκειν ὁρμήθησαν.
	ὡς δ' ὅτε καρχαρόδοντε δύω κύνε εἰδότε θήρης
	ἢ κεμάδ' ἠὲ λαγωὸν ἐπείγετον ἐμμενὲς αἰεὶ
	χῶρον ἀν' ὑλήενθ', ὃ δέ τε προθέῃσι μεμηκώς,
	ὣς τὸν Τυδεί̈δης ἠδ' ὃ πτολίπορθος ̓Οδυσσεὺς
	λαοῦ ἀποτμήξαντε διώκετον ἐμμενὲς αἰεί.
	ἀλλ' ὅτε δὴ τάχ' ἔμελλε μιγήσεσθαι φυλάκεσσι
	φεύγων ἐς νῆας, τότε δὴ μένος ἔμβαλ' ̓Αθήνη
	Τυδεί̈δῃ, ἵνα μή τις ̓Αχαιῶν χαλκοχιτώνων
	φθαίη ἐπευξάμενος βαλέειν, ὃ δὲ δεύτερος ἔλθοι.
	δουρὶ δ' ἐπαί̈σσων προσέφη κρατερὸς Διομήδης:
	ἠὲ μέν' ἠέ σε δουρὶ κιχήσομαι, οὐδέ σέ φημι
	δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.
	ἦ ῥα καὶ ἔγχος ἀφῆκεν, ἑκὼν δ' ἡμάρτανε φωτός:
	δεξιτερὸν δ' ὑπὲρ ὦμον ἐύ̈ξου δουρὸς ἀκωκὴ
	ἐν γαίῃ ἐπάγη: ὃ δ' ἄρ' ἔστη τάρβησέν τε
	βαμβαίνων: ἄραβος δὲ διὰ στόμα γίγνετ' ὀδόντων:
	χλωρὸς ὑπαὶ δείους: τὼ δ' ἀσθμαίνοντε κιχήτην,
	χειρῶν δ' ἁψάσθην: ὃ δὲ δακρύσας ἔπος ηὔδα:
	ζωγρεῖτ', αὐτὰρ ἐγὼν ἐμὲ λύσομαι: ἔστι γὰρ ἔνδον
	χαλκός τε χρυσός τε πολύκμητός τε σίδηρος,
	τῶν κ' ὔμμιν χαρίσαιτο πατὴρ ἀπερείσι' ἄποινα
	εἴ κεν ἐμὲ ζωὸν πεπύθοιτ' ἐπὶ νηυσὶν ̓Αχαιῶν.
	τὸν δ' ἀπαμειβόμενος προσέφη πολύμητις ̓Οδυσσεύς:
	θάρσει, μηδέ τί τοι θάνατος καταθύμιος ἔστω.
	ἀλλ' ἄγε μοι τόδε εἰπὲ καὶ ἀτρεκέως κατάλεξον:
	πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος
	νύκτα δι' ὀρφναίην, ὅτε θ' εὕδουσι βροτοὶ ἄλλοι;
	ἤ τινα συλήσων νεκύων κατατεθνηώτων;
	ἦ ς' ̔́Εκτωρ προέηκε διασκοπιᾶσθαι ἕκαστα
	νῆας ἔπι γλαφυράς; ἦ ς' αὐτὸν θυμὸς ἀνῆκε;
	τὸν δ' ἠμείβετ' ἔπειτα Δόλων, ὑπὸ δ' ἔτρεμε γυῖα:
	πολλῇσίν μ' ἄτῃσι παρὲκ νόον ἤγαγεν ̔́Εκτωρ,
	ὅς μοι Πηλεί̈ωνος ἀγαυοῦ μώνυχας ἵππους
	δωσέμεναι κατένευσε καὶ ἅρματα ποικίλα χαλκῷ,
	ἠνώγει δέ μ' ἰόντα θοὴν διὰ νύκτα μέλαιναν
	ἀνδρῶν δυσμενέων σχεδὸν ἐλθέμεν, ἔκ τε πυθέσθαι
	ἠὲ φυλάσσονται νῆες θοαὶ ὡς τὸ πάρος περ,
	ἦ ἤδη χείρεσσιν ὑφ' ἡμετέρῃσι δαμέντες
	φύξιν βουλεύουσι μετὰ σφίσιν, οὐδ' ἐθέλουσι
	νύκτα φυλασσέμεναι, καμάτῳ ἀδηκότες αἰνῷ.
	τὸν δ' ἐπιμειδήσας προσέφη πολύμητις ̓Οδυσσεύς:
	ἦ ῥά νύ τοι μεγάλων δώρων ἐπεμαίετο θυμὸς
	ἵππων Αἰακίδαο δαί̈φρονος: οἳ δ' ἀλεγεινοὶ
	ἀνδράσι γε θνητοῖσι δαμήμεναι ἠδ' ὀχέεσθαι
	ἄλλῳ γ' ἢ ̓Αχιλῆϊ, τὸν ἀθανάτη τέκε μήτηρ.
	ἀλλ' ἄγε μοι τόδε εἰπὲ καὶ ἀτρεκέως κατάλεξον:
	ποῦ νῦν δεῦρο κιὼν λίπες ̔́Εκτορα ποιμένα λαῶν;
	ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;
	πῶς δαὶ τῶν ἄλλων Τρώων φυλακαί τε καὶ εὐναί;
	ἅσσά τε μητιόωσι μετὰ σφίσιν, ἢ μεμάασιν
	αὖθι μένειν παρὰ νηυσὶν ἀπόπροθεν, ἦε πόλιν δὲ
	ἂψ ἀναχωρήσουσιν, ἐπεὶ δαμάσαντό γ' ̓Αχαιούς.
	τὸν δ' αὖτε προσέειπε Δόλων Εὐμήδεος υἱός:
	τοὶ γὰρ ἐγώ τοι ταῦτα μάλ' ἀτρεκέως καταλέξω.
	̔́Εκτωρ μὲν μετὰ τοῖσιν, ὅσοι βουληφόροι εἰσί,
	βουλὰς βουλεύει θείου παρὰ σήματι ̓́Ιλου
	νόσφιν ἀπὸ φλοίσβου: φυλακὰς δ' ἃς εἴρεαι ἥρως
	οὔ τις κεκριμένη ῥύεται στρατὸν οὐδὲ φυλάσσει.
	ὅσσαι μὲν Τρώων πυρὸς ἐσχάραι, οἷσιν ἀνάγκη
	οἷ δ' ἐγρηγόρθασι φυλασσέμεναί τε κέλονται
	ἀλλήλοις: ἀτὰρ αὖτε πολύκλητοι ἐπίκουροι
	εὕδουσι: Τρωσὶν γὰρ ἐπιτραπέουσι φυλάσσειν:
	οὐ γάρ σφιν παῖδες σχεδὸν εἵαται οὐδὲ γυναῖκες.
	τὸν δ' ἀπαμειβόμενος προσέφη πολύμητις ̓Οδυσσεύς:
	πῶς γὰρ νῦν Τρώεσσι μεμιγμένοι ἱπποδάμοισιν
	εὕδους' ἦ ἀπάνευθε; δίειπέ μοι ὄφρα δαείω.
	τὸν δ' ἠμείβετ' ἔπειτα Δόλων Εὐμήδεος υἱός:
	τοὶ γὰρ ἐγὼ καὶ ταῦτα μάλ' ἀτρεκέως καταλέξω.
	πρὸς μὲν ἁλὸς Κᾶρες καὶ Παίονες ἀγκυλότοξοι
	καὶ Λέλεγες καὶ Καύκωνες δῖοί τε Πελασγοί,
	πρὸς Θύμβρης δ' ἔλαχον Λύκιοι Μυσοί τ' ἀγέρωχοι
	καὶ Φρύγες ἱππόμαχοι καὶ Μῄονες ἱπποκορυσταί.
	ἀλλὰ τί ἢ ἐμὲ ταῦτα διεξερέεσθε ἕκαστα;
	εἰ γὰρ δὴ μέματον Τρώων καταδῦναι ὅμιλον
	Θρήϊκες οἷδ' ἀπάνευθε νεήλυδες ἔσχατοι ἄλλων:
	ἐν δέ σφιν ̔Ρῆσος βασιλεὺς πάϊς ̓Ηϊονῆος.
	τοῦ δὴ καλλίστους ἵππους ἴδον ἠδὲ μεγίστους:
	λευκότεροι χιόνος, θείειν δ' ἀνέμοισιν ὁμοῖοι:
	ἅρμα δέ οἱ χρυσῷ τε καὶ ἀργύρῳ εὖ ἤσκηται:
	τεύχεα δὲ χρύσεια πελώρια θαῦμα ἰδέσθαι
	ἤλυθ' ἔχων: τὰ μὲν οὔ τι καταθνητοῖσιν ἔοικεν
	ἄνδρεσσιν φορέειν, ἀλλ' ἀθανάτοισι θεοῖσιν.
	ἀλλ' ἐμὲ μὲν νῦν νηυσὶ πελάσσετον ὠκυπόροισιν,
	ἠέ με δήσαντες λίπετ' αὐτόθι νηλέϊ δεσμῷ,
	ὄφρά κεν ἔλθητον καὶ πειρηθῆτον ἐμεῖο
	ἠὲ κατ' αἶσαν ἔειπον ἐν ὑμῖν, ἦε καὶ οὐκί.
	τὸν δ' ἄρ' ὑπόδρα ἰδὼν προσέφη κρατερὸς Διομήδης:
	μὴ δή μοι φύξίν γε Δόλων ἐμβάλλεο θυμῷ:
	ἐσθλά περ ἀγγείλας, ἐπεὶ ἵκεο χεῖρας ἐς ἁμάς.
	εἰ μὲν γάρ κέ σε νῦν ἀπολύσομεν ἠὲ μεθῶμεν,
	ἦ τε καὶ ὕστερον εἶσθα θοὰς ἐπὶ νῆας ̓Αχαιῶν
	ἠὲ διοπτεύσων ἢ ἐναντίβιον πολεμίξων:
	εἰ δέ κ' ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,
	οὐκέτ' ἔπειτα σὺ πῆμά ποτ' ἔσσεαι ̓Αργείοισιν.
	ἦ, καὶ ὃ μέν μιν ἔμελλε γενείου χειρὶ παχείῃ
	ἁψάμενος λίσσεσθαι, ὃ δ' αὐχένα μέσσον ἔλασσε
	φασγάνῳ ἀί̈ξας, ἀπὸ δ' ἄμφω κέρσε τένοντε:
	φθεγγομένου δ' ἄρα τοῦ γε κάρη κονίῃσιν ἐμίχθη.
	τοῦ δ' ἀπὸ μὲν κτιδέην κυνέην κεφαλῆφιν ἕλοντο
	καὶ λυκέην καὶ τόξα παλίντονα καὶ δόρυ μακρόν:
	καὶ τά γ' ̓Αθηναίῃ ληί̈τιδι δῖος ̓Οδυσσεὺς
	ὑψός' ἀνέσχεθε χειρὶ καὶ εὐχόμενος ἔπος ηὔδα:
	χαῖρε θεὰ τοῖσδεσσι: σὲ γὰρ πρώτην ἐν ̓Ολύμπῳ
	πάντων ἀθανάτων ἐπιδωσόμεθ': ἀλλὰ καὶ αὖτις
	πέμψον ἐπὶ Θρῃκῶν ἀνδρῶν ἵππους τε καὶ εὐνάς.
	ὣς ἄρ' ἐφώνησεν, καὶ ἀπὸ ἕθεν ὑψός' ἀείρας
	θῆκεν ἀνὰ μυρίκην: δέελον δ' ἐπὶ σῆμά τ' ἔθηκε
	συμμάρψας δόνακας μυρίκης τ' ἐριθηλέας ὄζους,
	μὴ λάθοι αὖτις ἰόντε θοὴν διὰ νύκτα μέλαιναν.
	τὼ δὲ βάτην προτέρω διά τ' ἔντεα καὶ μέλαν αἷμα,
	αἶψα δ' ἐπὶ Θρῃκῶν ἀνδρῶν τέλος ἷξον ἰόντες.
	οἳ δ' εὗδον καμάτῳ ἀδηκότες, ἔντεα δέ σφιν
	καλὰ παρ' αὐτοῖσι χθονὶ κέκλιτο εὖ κατὰ κόσμον
	τριστοιχί: παρὰ δέ σφιν ἑκάστῳ δίζυγες ἵπποι.
	̔Ρῆσος δ' ἐν μέσῳ εὗδε, παρ' αὐτῷ δ' ὠκέες ἵπποι
	ἐξ ἐπιδιφριάδος πυμάτης ἱμᾶσι δέδεντο.
	τὸν δ' ̓Οδυσεὺς προπάροιθεν ἰδὼν Διομήδεϊ δεῖξεν:
	οὗτός τοι Διόμηδες ἀνήρ, οὗτοι δέ τοι ἵπποι,
	οὓς νῶϊν πίφαυσκε Δόλων ὃν ἐπέφνομεν ἡμεῖς.
	ἀλλ' ἄγε δὴ πρόφερε κρατερὸν μένος: οὐδέ τί σε χρὴ
	ἑστάμεναι μέλεον σὺν τεύχεσιν, ἀλλὰ λύ' ἵππους:
	ἠὲ σύ γ' ἄνδρας ἔναιρε, μελήσουσιν δ' ἐμοὶ ἵπποι.
	ὣς φάτο, τῷ δ' ἔμπνευσε μένος γλαυκῶπις ̓Αθήνη,
	κτεῖνε δ' ἐπιστροφάδην: τῶν δὲ στόνος ὄρνυτ' ἀεικὴς
	ἄορι θεινομένων, ἐρυθαίνετο δ' αἵματι γαῖα.
	ὡς δὲ λέων μήλοισιν ἀσημάντοισιν ἐπελθὼν
	αἴγεσιν ἢ ὀί̈εσσι κακὰ φρονέων ἐνορούσῃ,
	ὣς μὲν Θρήϊκας ἄνδρας ἐπῴχετο Τυδέος υἱὸς
	ὄφρα δυώδεκ' ἔπεφνεν: ἀτὰρ πολύμητις ̓Οδυσσεὺς
	ὅν τινα Τυδεί̈δης ἄορι πλήξειε παραστὰς
	τὸν δ' ̓Οδυσεὺς μετόπισθε λαβὼν ποδὸς ἐξερύσασκε,
	τὰ φρονέων κατὰ θυμὸν ὅπως καλλίτριχες ἵπποι
	ῥεῖα διέλθοιεν μηδὲ τρομεοίατο θυμῷ
	νεκροῖς ἀμβαίνοντες: ἀήθεσσον γὰρ ἔτ' αὐτῶν.
	ἀλλ' ὅτε δὴ βασιλῆα κιχήσατο Τυδέος υἱός,
	τὸν τρισκαιδέκατον μελιηδέα θυμὸν ἀπηύρα
	ἀσθμαίνοντα: κακὸν γὰρ ὄναρ κεφαλῆφιν ἐπέστη
	τὴν νύκτ' Οἰνεί̈δαο πάϊς διὰ μῆτιν ̓Αθήνης.
	τόφρα δ' ἄρ' ὃ τλήμων ̓Οδυσεὺς λύε μώνυχας ἵππους,
	σὺν δ' ἤειρεν ἱμᾶσι καὶ ἐξήλαυνεν ὁμίλου
	τόξῳ ἐπιπλήσσων, ἐπεὶ οὐ μάστιγα φαεινὴν
	ποικίλου ἐκ δίφροιο νοήσατο χερσὶν ἑλέσθαι:
	ῥοίζησεν δ' ἄρα πιφαύσκων Διομήδεϊ δίῳ.
	αὐτὰρ ὃ μερμήριζε μένων ὅ τι κύντατον ἕρδοι,
	ἢ ὅ γε δίφρον ἑλών, ὅθι ποικίλα τεύχε' ἔκειτο,
	ῥυμοῦ ἐξερύοι ἢ ἐκφέροι ὑψός' ἀείρας,
	ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.
	εἷος ὃ ταῦθ' ὥρμαινε κατὰ φρένα, τόφρα δ' ̓Αθήνη
	ἐγγύθεν ἱσταμένη προσέφη Διομήδεα δῖον:
	νόστου δὴ μνῆσαι μεγαθύμου Τυδέος υἱὲ
	νῆας ἔπι γλαφυράς, μὴ καὶ πεφοβημένος ἔλθῃς,
	μή πού τις καὶ Τρῶας ἐγείρῃσιν θεὸς ἄλλος.
	ὣς φάθ', ὃ δὲ ξυνέηκε θεᾶς ὄπα φωνησάσης,
	καρπαλίμως δ' ἵππων ἐπεβήσετο: κόψε δ' ̓Οδυσσεὺς
	τόξῳ: τοὶ δ' ἐπέτοντο θοὰς ἐπὶ νῆας ̓Αχαιῶν.
	οὐδ' ἀλαοσκοπιὴν εἶχ' ἀργυρότοξος ̓Απόλλων
	ὡς ἴδ' ̓Αθηναίην μετὰ Τυδέος υἱὸν ἕπουσαν:
	τῇ κοτέων Τρώων κατεδύσετο πουλὺν ὅμιλον,
	ὦρσεν δὲ Θρῃκῶν βουληφόρον ̔Ιπποκόωντα
	̔Ρήσου ἀνεψιὸν ἐσθλόν: ὃ δ' ἐξ ὕπνου ἀνορούσας
	ὡς ἴδε χῶρον ἐρῆμον, ὅθ' ἕστασαν ὠκέες ἵπποι,
	ἄνδράς τ' ἀσπαίροντας ἐν ἀργαλέῃσι φονῇσιν,
	ᾤμωξέν τ' ἄρ' ἔπειτα φίλον τ' ὀνόμηνεν ἑταῖρον.
	Τρώων δὲ κλαγγή τε καὶ ἄσπετος ὦρτο κυδοιμὸς
	θυνόντων ἄμυδις: θηεῦντο δὲ μέρμερα ἔργα
	ὅσς' ἄνδρες ῥέξαντες ἔβαν κοίλας ἐπὶ νῆας.
	οἳ δ' ὅτε δή ῥ' ἵκανον ὅθι σκοπὸν ̔́Εκτορος ἔκταν,
	ἔνθ' ̓Οδυσεὺς μὲν ἔρυξε Διὶ̈ φίλος ὠκέας ἵππους,
	Τυδεί̈δης δὲ χαμᾶζε θορὼν ἔναρα βροτόεντα
	ἐν χείρεσς' ̓Οδυσῆϊ τίθει, ἐπεβήσετο δ' ἵππων:
	μάστιξεν δ' ἵππους, τὼ δ' οὐκ ἀέκοντε πετέσθην
	νῆας ἔπι γλαφυράς: τῇ γὰρ φίλον ἔπλετο θυμῷ.
	Νέστωρ δὲ πρῶτος κτύπον ἄϊε φώνησέν τε:
	ὦ φίλοι ̓Αργείων ἡγήτορες ἠδὲ μέδοντες
	ψεύσομαι, ἦ ἔτυμον ἐρέω; κέλεται δέ με θυμός.
	ἵππων μ' ὠκυπόδων ἀμφὶ κτύπος οὔατα βάλλει.
	αἲ γὰρ δὴ ̓Οδυσεύς τε καὶ ὃ κρατερὸς Διομήδης
	ὧδ' ἄφαρ ἐκ Τρώων ἐλασαίατο μώνυχας ἵππους:
	ἀλλ' αἰνῶς δείδοικα κατὰ φρένα μή τι πάθωσιν
	̓Αργείων οἳ ἄριστοι ὑπὸ Τρώων ὀρυμαγδοῦ.
	οὔ πω πᾶν εἴρητο ἔπος ὅτ' ἄρ' ἤλυθον αὐτοί.
	καί ῥ' οἳ μὲν κατέβησαν ἐπὶ χθόνα, τοὶ δὲ χαρέντες
	δεξιῇ ἠσπάζοντο ἔπεσσί τε μειλιχίοισι:
	πρῶτος δ' ἐξερέεινε Γερήνιος ἱππότα Νέστωρ:
	εἴπ' ἄγε μ' ὦ πολύαιν' ̓Οδυσεῦ μέγα κῦδος ̓Αχαιῶν
	ὅππως τοῦσδ' ἵππους λάβετον καταδύντες ὅμιλον
	Τρώων, ἦ τίς σφωε πόρεν θεὸς ἀντιβολήσας.
	αἰνῶς ἀκτίνεσσιν ἐοικότες ἠελίοιο.
	αἰεὶ μὲν Τρώεσς' ἐπιμίσγομαι, οὐδέ τί φημι
	μιμνάζειν παρὰ νηυσὶ γέρων περ ἐὼν πολεμιστής:
	ἀλλ' οὔ πω τοίους ἵππους ἴδον οὐδὲ νόησα.
	ἀλλά τιν' ὔμμ' ὀί̈ω δόμεναι θεὸν ἀντιάσαντα:
	ἀμφοτέρω γὰρ σφῶϊ φιλεῖ νεφεληγερέτα Ζεὺς
	κούρη τ' αἰγιόχοιο Διὸς γλαυκῶπις ̓Αθήνη.
	τὸν δ' ἀπαμειβόμενος προσέφη πολύμητις ̓Οδυσσεύς:
	ὦ Νέστορ Νηληϊάδη μέγα κῦδος ̓Αχαιῶν
	ῥεῖα θεός γ' ἐθέλων καὶ ἀμείνονας ἠέ περ οἵδε
	ἵππους δωρήσαιτ', ἐπεὶ ἢ πολὺ φέρτεροί εἰσιν.
	ἵπποι δ' οἵδε γεραιὲ νεήλυδες οὓς ἐρεείνεις
	Θρηί̈κιοι: τὸν δέ σφιν ἄνακτ' ἀγαθὸς Διομήδης
	ἔκτανε, πὰρ δ' ἑτάρους δυοκαίδεκα πάντας ἀρίστους.
	τὸν τρισκαιδέκατον σκοπὸν εἵλομεν ἐγγύθι νηῶν,
	τόν ῥα διοπτῆρα στρατοῦ ἔμμεναι ἡμετέροιο
	̔́Εκτωρ τε προέηκε καὶ ἄλλοι Τρῶες ἀγαυοί.
	ὣς εἰπὼν τάφροιο διήλασε μώνυχας ἵππους
	καγχαλόων: ἅμα δ' ἄλλοι ἴσαν χαίροντες ̓Αχαιοί.
	οἳ δ' ὅτε Τυδεί̈δεω κλισίην εὔτυκτον ἵκοντο,
	ἵππους μὲν κατέδησαν ἐϋτμήτοισιν ἱμᾶσι
	φάτνῃ ἐφ' ἱππείῃ, ὅθι περ Διομήδεος ἵπποι
	ἕστασαν ὠκύποδες μελιηδέα πυρὸν ἔδοντες:
	νηὶ̈ δ' ἐνὶ πρυμνῇ ἔναρα βροτόεντα Δόλωνος
	θῆκ' ̓Οδυσεύς, ὄφρ' ἱρὸν ἑτοιμασσαίατ' ̓Αθήνῃ.
	αὐτοὶ δ' ἱδρῶ πολλὸν ἀπενίζοντο θαλάσσῃ
	ἐσβάντες κνήμας τε ἰδὲ λόφον ἀμφί τε μηρούς.
	αὐτὰρ ἐπεί σφιν κῦμα θαλάσσης ἱδρῶ πολλὸν
	νίψεν ἀπὸ χρωτὸς καὶ ἀνέψυχθεν φίλον ἦτορ,
	ἔς ῥ' ἀσαμίνθους βάντες ἐϋξέστας λούσαντο.
	τὼ δὲ λοεσσαμένω καὶ ἀλειψαμένω λίπ' ἐλαίῳ
	δείπνῳ ἐφιζανέτην, ἀπὸ δὲ κρητῆρος ̓Αθήνῃ
	πλείου ἀφυσσόμενοι λεῖβον μελιηδέα οἶνον.
