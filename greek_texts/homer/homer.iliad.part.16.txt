	ὣς οἳ μὲν περὶ νηὸς ἐϋσσέλμοιο μάχοντο:
	Πάτροκλος δ' ̓Αχιλῆϊ παρίστατο ποιμένι λαῶν
	δάκρυα θερμὰ χέων ὥς τε κρήνη μελάνυδρος,
	ἥ τε κατ' αἰγίλιπος πέτρης δνοφερὸν χέει ὕδωρ.
	τὸν δὲ ἰδὼν ᾤκτιρε ποδάρκης δῖος ̓Αχιλλεύς,
	καί μιν φωνήσας ἔπεα πτερόεντα προσηύδα:
	τίπτε δεδάκρυσαι Πατρόκλεες, ἠύ̈τε κούρη
	νηπίη, ἥ θ' ἅμα μητρὶ θέους' ἀνελέσθαι ἀνώγει
	εἱανοῦ ἁπτομένη, καί τ' ἐσσυμένην κατερύκει,
	δακρυόεσσα δέ μιν ποτιδέρκεται, ὄφρ' ἀνέληται:
	τῇ ἴκελος Πάτροκλε τέρεν κατὰ δάκρυον εἴβεις.
	ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,
	ἦέ τιν' ἀγγελίην Φθίης ἐξέκλυες οἶος;
	ζώειν μὰν ἔτι φασὶ Μενοίτιον ̓́Ακτορος υἱόν,
	ζώει δ' Αἰακίδης Πηλεὺς μετὰ Μυρμιδόνεσσι;
	τῶν κε μάλ' ἀμφοτέρων ἀκαχοίμεθα τεθνηώτων.
	ἦε σύ γ' ̓Αργείων ὀλοφύρεαι, ὡς ὀλέκονται
	νηυσὶν ἔπι γλαφυρῇσιν ὑπερβασίης ἕνεκα σφῆς;
	ἐξαύδα, μὴ κεῦθε νόῳ, ἵνα εἴδομεν ἄμφω.
	τὸν δὲ βαρὺ στενάχων προσέφης Πατρόκλεες ἱππεῦ:
	ὦ ̓Αχιλεῦ Πηλῆος υἱὲ μέγα φέρτατ' ̓Αχαιῶν
	μὴ νεμέσα: τοῖον γὰρ ἄχος βεβίηκεν ̓Αχαιούς.
	οἳ μὲν γὰρ δὴ πάντες, ὅσοι πάρος ἦσαν ἄριστοι,
	ἐν νηυσὶν κέαται βεβλημένοι οὐτάμενοί τε.
	βέβληται μὲν ὃ Τυδεί̈δης κρατερὸς Διομήδης,
	οὔτασται δ' ̓Οδυσεὺς δουρικλυτὸς ἠδ' ̓Αγαμέμνων,
	βέβληται δὲ καὶ Εὐρύπυλος κατὰ μηρὸν ὀϊστῷ.
	τοὺς μέν τ' ἰητροὶ πολυφάρμακοι ἀμφιπένονται
	ἕλκε' ἀκειόμενοι: σὺ δ' ἀμήχανος ἔπλευ ̓Αχιλλεῦ.
	μὴ ἐμέ γ' οὖν οὗτός γε λάβοι χόλος, ὃν σὺ φυλάσσεις
	αἰναρέτη: τί σευ ἄλλος ὀνήσεται ὀψίγονός περ
	αἴ κε μὴ ̓Αργείοισιν ἀεικέα λοιγὸν ἀμύνῃς;
	νηλεές, οὐκ ἄρα σοί γε πατὴρ ἦν ἱππότα Πηλεύς,
	οὐδὲ Θέτις μήτηρ: γλαυκὴ δέ σε τίκτε θάλασσα
	πέτραι τ' ἠλίβατοι, ὅτι τοι νόος ἐστὶν ἀπηνής.
	εἰ δέ τινα φρεσὶ σῇσι θεοπροπίην ἀλεείνεις
	καί τινά τοι πὰρ Ζηνὸς ἐπέφραδε πότνια μήτηρ,
	ἀλλ' ἐμέ περ πρόες ὦχ', ἃμα δ' ἄλλον λαὸν ὄπασσον
	Μυρμιδόνων, ἤν πού τι φόως Δαναοῖσι γένωμαι.
	δὸς δέ μοι ὤμοιιν τὰ σὰ τεύχεα θωρηχθῆναι,
	αἴ κ' ἐμὲ σοὶ ἴσκοντες ἀπόσχωνται πολέμοιο
	Τρῶες, ἀναπνεύσωσι δ' ̓Αρήϊοι υἷες ̓Αχαιῶν
	τειρόμενοι: ὀλίγη δέ τ' ἀνάπνευσις πολέμοιο.
	ῥεῖα δέ κ' ἀκμῆτες κεκμηότας ἄνδρας ἀϋτῇ
	ὤσαιμεν προτὶ ἄστυ νεῶν ἄπο καὶ κλισιάων.
	ὣς φάτο λισσόμενος μέγα νήπιος: ἦ γὰρ ἔμελλεν
	οἷ αὐτῷ θάνατόν τε κακὸν καὶ κῆρα λιτέσθαι.
	τὸν δὲ μέγ' ὀχθήσας προσέφη πόδας ὠκὺς ̓Αχιλλεύς:
	ὤ μοι διογενὲς Πατρόκλεες οἷον ἔειπες:
	οὔτε θεοπροπίης ἐμπάζομαι ἥν τινα οἶδα,
	οὔτέ τί μοι πὰρ Ζηνὸς ἐπέφραδε πότνια μήτηρ:
	ἀλλὰ τόδ' αἰνὸν ἄχος κραδίην καὶ θυμὸν ἱκάνει,
	ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι
	καὶ γέρας ἂψ ἀφελέσθαι, ὅ τε κράτεϊ προβεβήκῃ:
	αἰνὸν ἄχος τό μοί ἐστιν, ἐπεὶ πάθον ἄλγεα θυμῷ.
	κούρην ἣν ἄρα μοι γέρας ἔξελον υἷες ̓Αχαιῶν,
	δουρὶ δ' ἐμῷ κτεάτισσα πόλιν εὐτείχεα πέρσας,
	τὴν ἂψ ἐκ χειρῶν ἕλετο κρείων ̓Αγαμέμνων
	̓Ατρεί̈δης ὡς εἴ τιν' ἀτίμητον μετανάστην.
	ἀλλὰ τὰ μὲν προτετύχθαι ἐάσομεν: οὐδ' ἄρα πως ἦν
	ἀσπερχὲς κεχολῶσθαι ἐνὶ φρεσίν: ἤτοι ἔφην γε
	οὐ πρὶν μηνιθμὸν καταπαυσέμεν, ἀλλ' ὁπότ' ἂν δὴ
	νῆας ἐμὰς ἀφίκηται ἀϋτή τε πτόλεμός τε.
	τύνη δ' ὤμοιιν μὲν ἐμὰ κλυτὰ τεύχεα δῦθι,
	ἄρχε δὲ Μυρμιδόνεσσι φιλοπτολέμοισι μάχεσθαι,
	εἰ δὴ κυάνεον Τρώων νέφος ἀμφιβέβηκε
	νηυσὶν ἐπικρατέως, οἳ δὲ ῥηγμῖνι θαλάσσης
	κεκλίαται, χώρης ὀλίγην ἔτι μοῖραν ἔχοντες
	̓Αργεῖοι, Τρώων δὲ πόλις ἐπὶ πᾶσα βέβηκε
	θάρσυνος: οὐ γὰρ ἐμῆς κόρυθος λεύσσουσι μέτωπον
	ἐγγύθι λαμπομένης: τάχα κεν φεύγοντες ἐναύλους
	πλήσειαν νεκύων, εἴ μοι κρείων ̓Αγαμέμνων
	ἤπια εἰδείη: νῦν δὲ στρατὸν ἀμφιμάχονται.
	οὐ γὰρ Τυδεί̈δεω Διομήδεος ἐν παλάμῃσι
	μαίνεται ἐγχείη Δαναῶν ἀπὸ λοιγὸν ἀμῦναι:
	οὐδέ πω ̓Ατρεί̈δεω ὀπὸς ἔκλυον αὐδήσαντος
	ἐχθρῆς ἐκ κεφαλῆς: ἀλλ' ̔́Εκτορος ἀνδροφόνοιο
	Τρωσὶ κελεύοντος περιάγνυται, οἳ δ' ἀλαλητῷ
	πᾶν πεδίον κατέχουσι μάχῃ νικῶντες ̓Αχαιούς.
	ἀλλὰ καὶ ὧς Πάτροκλε νεῶν ἄπο λοιγὸν ἀμύνων
	ἔμπες' ἐπικρατέως, μὴ δὴ πυρὸς αἰθομένοιο
	νῆας ἐνιπρήσωσι, φίλον δ' ἀπὸ νόστον ἕλωνται.
	πείθεο δ' ὥς τοι ἐγὼ μύθου τέλος ἐν φρεσὶ θείω,
	ὡς ἄν μοι τιμὴν μεγάλην καὶ κῦδος ἄρηαι
	πρὸς πάντων Δαναῶν, ἀτὰρ οἳ περικαλλέα κούρην
	ἂψ ἀπονάσσωσιν, ποτὶ δ' ἀγλαὰ δῶρα πόρωσιν.
	ἐκ νηῶν ἐλάσας ἰέναι πάλιν: εἰ δέ κεν αὖ τοι
	δώῃ κῦδος ἀρέσθαι ἐρίγδουπος πόσις ̔́Ηρης,
	μὴ σύ γ' ἄνευθεν ἐμεῖο λιλαίεσθαι πολεμίζειν
	Τρωσὶ φιλοπτολέμοισιν: ἀτιμότερον δέ με θήσεις:
	μὴ δ' ἐπαγαλλόμενος πολέμῳ καὶ δηϊοτῆτι
	Τρῶας ἐναιρόμενος προτὶ ̓́Ιλιον ἡγεμονεύειν,
	μή τις ἀπ' Οὐλύμποιο θεῶν αἰειγενετάων
	ἐμβήῃ: μάλα τούς γε φιλεῖ ἑκάεργος ̓Απόλλων:
	ἀλλὰ πάλιν τρωπᾶσθαι, ἐπὴν φάος ἐν νήεσσι
	θήῃς, τοὺς δ' ἔτ' ἐᾶν πεδίον κάτα δηριάασθαι.
	αἲ γὰρ Ζεῦ τε πάτερ καὶ ̓Αθηναίη καὶ ̓́Απολλον
	μήτέ τις οὖν Τρώων θάνατον φύγοι ὅσσοι ἔασι,
	μήτέ τις ̓Αργείων, νῶϊν δ' ἐκδῦμεν ὄλεθρον,
	ὄφρ' οἶοι Τροίης ἱερὰ κρήδεμνα λύωμεν.
	ὣς οἳ μὲν τοιαῦτα πρὸς ἀλλήλους ἀγόρευον,
	Αἴας δ' οὐκ ἔτ' ἔμιμνε: βιάζετο γὰρ βελέεσσι:
	δάμνα μιν Ζηνός τε νόος καὶ Τρῶες ἀγαυοὶ
	βάλλοντες: δεινὴν δὲ περὶ κροτάφοισι φαεινὴ
	πήληξ βαλλομένη καναχὴν ἔχε, βάλλετο δ' αἰεὶ
	κὰπ φάλαρ' εὐποίηθ': ὃ δ' ἀριστερὸν ὦμον ἔκαμνεν
	ἔμπεδον αἰὲν ἔχων σάκος αἰόλον: οὐδὲ δύναντο
	ἀμφ' αὐτῷ πελεμίξαι ἐρείδοντες βελέεσσιν.
	αἰεὶ δ' ἀργαλέῳ ἔχετ' ἄσθματι, κὰδ δέ οἱ ἱδρὼς
	πάντοθεν ἐκ μελέων πολὺς ἔρρεεν, οὐδέ πῃ εἶχεν
	ἀμπνεῦσαι: πάντῃ δὲ κακὸν κακῷ ἐστήρικτο.
	ἔσπετε νῦν μοι Μοῦσαι ̓Ολύμπια δώματ' ἔχουσαι,
	ὅππως δὴ πρῶτον πῦρ ἔμπεσε νηυσὶν ̓Αχαιῶν.
	̔́Εκτωρ Αἴαντος δόρυ μείλινον ἄγχι παραστὰς
	πλῆξ' ἄορι μεγάλῳ αἰχμῆς παρὰ καυλὸν ὄπισθεν,
	ἀντικρὺ δ' ἀπάραξε: τὸ μὲν Τελαμώνιος Αἴας
	πῆλ' αὔτως ἐν χειρὶ κόλον δόρυ, τῆλε δ' ἀπ' αὐτοῦ
	αἰχμὴ χαλκείη χαμάδις βόμβησε πεσοῦσα.
	γνῶ δ' Αἴας κατὰ θυμὸν ἀμύμονα ῥίγησέν τε
	ἔργα θεῶν, ὅ ῥα πάγχυ μάχης ἐπὶ μήδεα κεῖρε
	Ζεὺς ὑψιβρεμέτης, Τρώεσσι δὲ βούλετο νίκην:
	χάζετο δ' ἐκ βελέων. τοὶ δ' ἔμβαλον ἀκάματον πῦρ
	νηὶ̈ θοῇ: τῆς δ' αἶψα κατ' ἀσβέστη κέχυτο φλόξ.
	ὣς τὴν μὲν πρυμνὴν πῦρ ἄμφεπεν: αὐτὰρ ̓Αχιλλεὺς
	μηρὼ πληξάμενος Πατροκλῆα προσέειπεν:
	ὄρσεο διογενὲς Πατρόκλεες ἱπποκέλευθε:
	λεύσσω δὴ παρὰ νηυσὶ πυρὸς δηί̈οιο ἰωήν:
	μὴ δὴ νῆας ἕλωσι καὶ οὐκέτι φυκτὰ πέλωνται:
	δύσεο τεύχεα θᾶσσον, ἐγὼ δέ κε λαὸν ἀγείρω.
	ὣς φάτο, Πάτροκλος δὲ κορύσσετο νώροπι χαλκῷ.
	κνημῖδας μὲν πρῶτα περὶ κνήμῃσιν ἔθηκε
	καλάς, ἀργυρέοισιν ἐπισφυρίοις ἀραρυίας:
	δεύτερον αὖ θώρηκα περὶ στήθεσσιν ἔδυνε
	ποικίλον ἀστερόεντα ποδώκεος Αἰακίδαο.
	ἀμφὶ δ' ἄρ' ὤμοισιν βάλετο ξίφος ἀργυρόηλον
	χάλκεον, αὐτὰρ ἔπειτα σάκος μέγα τε στιβαρόν τε:
	κρατὶ δ' ἐπ' ἰφθίμῳ κυνέην εὔτυκτον ἔθηκεν
	ἵππουριν: δεινὸν δὲ λόφος καθύπερθεν ἔνευεν.
	εἵλετο δ' ἄλκιμα δοῦρε, τά οἱ παλάμηφιν ἀρήρει.
	ἔγχος δ' οὐχ ἕλετ' οἶον ἀμύμονος Αἰακίδαο
	βριθὺ μέγα στιβαρόν: τὸ μὲν οὐ δύνατ' ἄλλος ̓Αχαιῶν
	πάλλειν, ἀλλά μιν οἶος ἐπίστατο πῆλαι ̓Αχιλλεὺς
	Πηλιάδα μελίην, τὴν πατρὶ φίλῳ πόρε Χείρων
	Πηλίου ἐκ κορυφῆς, φόνον ἔμμεναι ἡρώεσσιν.
	ἵππους δ' Αὐτομέδοντα θοῶς ζευγνῦμεν ἄνωγε,
	τὸν μετ' ̓Αχιλλῆα ῥηξήνορα τῖε μάλιστα,
	πιστότατος δέ οἱ ἔσκε μάχῃ ἔνι μεῖναι ὁμοκλήν.
	τῷ δὲ καὶ Αὐτομέδων ὕπαγε ζυγὸν ὠκέας ἵππους
	Ξάνθον καὶ Βαλίον, τὼ ἅμα πνοιῇσι πετέσθην,
	τοὺς ἔτεκε Ζεφύρῳ ἀνέμῳ ̔́Αρπυια Ποδάργη
	βοσκομένη λειμῶνι παρὰ ῥόον ̓Ωκεανοῖο.
	ἐν δὲ παρηορίῃσιν ἀμύμονα Πήδασον ἵει,
	τόν ῥά ποτ' ̓Ηετίωνος ἑλὼν πόλιν ἤγαγ' ̓Αχιλλεύς,
	ὃς καὶ θνητὸς ἐὼν ἕπεθ' ἵπποις ἀθανάτοισι.
	Μυρμιδόνας δ' ἄρ' ἐποιχόμενος θώρηξεν ̓Αχιλλεὺς
	πάντας ἀνὰ κλισίας σὺν τεύχεσιν: οἳ δὲ λύκοι ὣς
	ὠμοφάγοι, τοῖσίν τε περὶ φρεσὶν ἄσπετος ἀλκή,
	οἵ τ' ἔλαφον κεραὸν μέγαν οὔρεσι δῃώσαντες
	δάπτουσιν: πᾶσιν δὲ παρήϊον αἵματι φοινόν:
	καί τ' ἀγεληδὸν ἴασιν ἀπὸ κρήνης μελανύδρου
	λάψοντες γλώσσῃσιν ἀραιῇσιν μέλαν ὕδωρ
	ἄκρον ἐρευγόμενοι φόνον αἵματος: ἐν δέ τε θυμὸς
	στήθεσιν ἄτρομός ἐστι, περιστένεται δέ τε γαστήρ:
	τοῖοι Μυρμιδόνων ἡγήτορες ἠδὲ μέδοντες
	ἀμφ' ἀγαθὸν θεράποντα ποδώκεος Αἰακίδαο
	ῥώοντ': ἐν δ' ἄρα τοῖσιν ἀρήϊος ἵστατ' ̓Αχιλλεύς,
	ὀτρύνων ἵππους τε καὶ ἀνέρας ἀσπιδιώτας.
	πεντήκοντ' ἦσαν νῆες θοαί, ᾗσιν ̓Αχιλλεὺς
	ἐς Τροίην ἡγεῖτο Διὶ̈ φίλος: ἐν δὲ ἑκάστῃ
	πεντήκοντ' ἔσαν ἄνδρες ἐπὶ κληῖ̈σιν ἑταῖροι:
	πέντε δ' ἄρ' ἡγεμόνας ποιήσατο τοῖς ἐπεποίθει
	σημαίνειν: αὐτὸς δὲ μέγα κρατέων ἤνασσε.
	τῆς μὲν ἰῆς στιχὸς ἦρχε Μενέσθιος αἰολοθώρηξ
	υἱὸς Σπερχειοῖο διιπετέος ποταμοῖο:
	ὃν τέκε Πηλῆος θυγάτηρ καλὴ Πολυδώρη
	Σπερχειῷ ἀκάμαντι γυνὴ θεῷ εὐνηθεῖσα,
	αὐτὰρ ἐπίκλησιν Βώρῳ Περιήρεος υἷι,
	ὅς ῥ' ἀναφανδὸν ὄπυιε πορὼν ἀπερείσια ἕδνα.
	τῆς δ' ἑτέρης Εὔδωρος ἀρήϊος ἡγεμόνευε
	παρθένιος, τὸν ἔτικτε χορῷ καλὴ Πολυμήλη
	Φύλαντος θυγάτηρ: τῆς δὲ κρατὺς ἀργεϊφόντης
	ἠράσατ', ὀφθαλμοῖσιν ἰδὼν μετὰ μελπομένῃσιν
	ἐν χορῷ ̓Αρτέμιδος χρυσηλακάτου κελαδεινῆς.
	αὐτίκα δ' εἰς ὑπερῷ' ἀναβὰς παρελέξατο λάθρῃ
	̔Ερμείας ἀκάκητα, πόρεν δέ οἱ ἀγλαὸν υἱὸν
	Εὔδωρον πέρι μὲν θείειν ταχὺν ἠδὲ μαχητήν.
	αὐτὰρ ἐπεὶ δὴ τόν γε μογοστόκος Εἰλείθυια
	ἐξάγαγε πρὸ φόως δὲ καὶ ἠελίου ἴδεν αὐγάς,
	τὴν μὲν ̓Εχεκλῆος κρατερὸν μένος ̓Ακτορίδαο
	ἠγάγετο πρὸς δώματ', ἐπεὶ πόρε μυρία ἕδνα,
	τὸν δ' ὃ γέρων Φύλας εὖ ἔτρεφεν ἠδ' ἀτίταλλεν
	ἀμφαγαπαζόμενος ὡς εἴ θ' ἑὸν υἱὸν ἐόντα.
	τῆς δὲ τρίτης Πείσανδρος ἀρήϊος ἡγεμόνευε
	Μαιμαλίδης, ὃς πᾶσι μετέπρεπε Μυρμιδόνεσσιν
	ἔγχεϊ μάρνασθαι μετὰ Πηλεί̈ωνος ἑταῖρον.
	τῆς δὲ τετάρτης ἦρχε γέρων ἱππηλάτα Φοῖνιξ,
	πέμπτης δ' ̓Αλκιμέδων Λαέρκεος υἱὸς ἀμύμων.
	αὐτὰρ ἐπεὶ δὴ πάντας ἅμ' ἡγεμόνεσσιν ̓Αχιλλεὺς
	στῆσεν ἐὺ̈ κρίνας, κρατερὸν δ' ἐπὶ μῦθον ἔτελλε:
	Μυρμιδόνες μή τίς μοι ἀπειλάων λελαθέσθω,
	ἃς ἐπὶ νηυσὶ θοῇσιν ἀπειλεῖτε Τρώεσσι
	πάνθ' ὑπὸ μηνιθμόν, καί μ' ᾐτιάασθε ἕκαστος:
	σχέτλιε Πηλέος υἱὲ χόλῳ ἄρα ς' ἔτρεφε μήτηρ,
	νηλεές, ὃς παρὰ νηυσὶν ἔχεις ἀέκοντας ἑταίρους:
	οἴκαδέ περ σὺν νηυσὶ νεώμεθα ποντοπόροισιν
	αὖτις, ἐπεί ῥά τοι ὧδε κακὸς χόλος ἔμπεσε θυμῷ.
	ταῦτά μ' ἀγειρόμενοι θάμ' ἐβάζετε: νῦν δὲ πέφανται
	φυλόπιδος μέγα ἔργον, ἕης τὸ πρίν γ' ἐράασθε.
	ἔνθά τις ἄλκιμον ἦτορ ἔχων Τρώεσσι μαχέσθω.
	ὣς εἰπὼν ὄτρυνε μένος καὶ θυμὸν ἑκάστου.
	μᾶλλον δὲ στίχες ἄρθεν, ἐπεὶ βασιλῆος ἄκουσαν.
	ὡς δ' ὅτε τοῖχον ἀνὴρ ἀράρῃ πυκινοῖσι λίθοισι
	δώματος ὑψηλοῖο βίας ἀνέμων ἀλεείνων,
	ὣς ἄραρον κόρυθές τε καὶ ἀσπίδες ὀμφαλόεσσαι.
	ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:
	ψαῦον δ' ἱππόκομοι κόρυθες λαμπροῖσι φάλοισι
	νευόντων, ὡς πυκνοὶ ἐφέστασαν ἀλλήλοισι.
	πάντων δὲ προπάροιθε δύ' ἀνέρε θωρήσσοντο
	Πάτροκλός τε καὶ Αὐτομέδων ἕνα θυμὸν ἔχοντες
	πρόσθεν Μυρμιδόνων πολεμιζέμεν. αὐτὰρ ̓Αχιλλεὺς
	βῆ ῥ' ἴμεν ἐς κλισίην, χηλοῦ δ' ἀπὸ πῶμ' ἀνέῳγε
	καλῆς δαιδαλέης, τήν οἱ Θέτις ἀργυρόπεζα
	θῆκ' ἐπὶ νηὸς ἄγεσθαι ἐὺ̈ πλήσασα χιτώνων
	χλαινάων τ' ἀνεμοσκεπέων οὔλων τε ταπήτων.
	ἔνθα δέ οἱ δέπας ἔσκε τετυγμένον, οὐδέ τις ἄλλος
	οὔτ' ἀνδρῶν πίνεσκεν ἀπ' αὐτοῦ αἴθοπα οἶνον,
	οὔτέ τεῳ σπένδεσκε θεῶν, ὅτε μὴ Διὶ πατρί.
	τό ῥα τότ' ἐκ χηλοῖο λαβὼν ἐκάθηρε θεείῳ
	πρῶτον, ἔπειτα δ' ἔνιψ' ὕδατος καλῇσι ῥοῇσι,
	νίψατο δ' αὐτὸς χεῖρας, ἀφύσσατο δ' αἴθοπα οἶνον.
	εὔχετ' ἔπειτα στὰς μέσῳ ἕρκεϊ, λεῖβε δὲ οἶνον
	οὐρανὸν εἰσανιδών: Δία δ' οὐ λάθε τερπικέραυνον:
	Ζεῦ ἄνα Δωδωναῖε Πελασγικὲ τηλόθι ναίων
	Δωδώνης μεδέων δυσχειμέρου, ἀμφὶ δὲ Σελλοὶ
	σοὶ ναίους' ὑποφῆται ἀνιπτόποδες χαμαιεῦναι,
	ἠμὲν δή ποτ' ἐμὸν ἔπος ἔκλυες εὐξαμένοιο,
	τίμησας μὲν ἐμέ, μέγα δ' ἴψαο λαὸν ̓Αχαιῶν,
	ἠδ' ἔτι καὶ νῦν μοι τόδ' ἐπικρήηνον ἐέλδωρ:
	αὐτὸς μὲν γὰρ ἐγὼ μενέω νηῶν ἐν ἀγῶνι,
	ἀλλ' ἕταρον πέμπω πολέσιν μετὰ Μυρμιδόνεσσι
	μάρνασθαι: τῷ κῦδος ἅμα πρόες εὐρύοπα Ζεῦ,
	θάρσυνον δέ οἱ ἦτορ ἐνὶ φρεσίν, ὄφρα καὶ ̔́Εκτωρ
	εἴσεται ἤ ῥα καὶ οἶος ἐπίστηται πολεμίζειν
	ἡμέτερος θεράπων, ἦ οἱ τότε χεῖρες ἄαπτοι
	μαίνονθ', ὁππότ' ἐγώ περ ἴω μετὰ μῶλον ̓́Αρηος.
	αὐτὰρ ἐπεί κ' ἀπὸ ναῦφι μάχην ἐνοπήν τε δίηται,
	ἀσκηθής μοι ἔπειτα θοὰς ἐπὶ νῆας ἵκοιτο
	τεύχεσί τε ξὺν πᾶσι καὶ ἀγχεμάχοις ἑτάροισιν.
	ὣς ἔφατ' εὐχόμενος, τοῦ δ' ἔκλυε μητίετα Ζεύς.
	τῷ δ' ἕτερον μὲν ἔδωκε πατήρ, ἕτερον δ' ἀνένευσε:
	νηῶν μέν οἱ ἀπώσασθαι πόλεμόν τε μάχην τε
	δῶκε, σόον δ' ἀνένευσε μάχης ἐξαπονέεσθαι.
	ἤτοι ὃ μὲν σπείσας τε καὶ εὐξάμενος Διὶ πατρὶ
	ἂψ κλισίην εἰσῆλθε, δέπας δ' ἀπέθηκ' ἐνὶ χηλῷ,
	στῆ δὲ πάροιθ' ἐλθὼν κλισίης, ἔτι δ' ἤθελε θυμῷ
	εἰσιδέειν Τρώων καὶ ̓Αχαιῶν φύλοπιν αἰνήν.
	οἳ δ' ἅμα Πατρόκλῳ μεγαλήτορι θωρηχθέντες
	ἔστιχον, ὄφρ' ἐν Τρωσὶ μέγα φρονέοντες ὄρουσαν.
	αὐτίκα δὲ σφήκεσσιν ἐοικότες ἐξεχέοντο
	εἰνοδίοις, οὓς παῖδες ἐριδμαίνωσιν ἔθοντες
	αἰεὶ κερτομέοντες ὁδῷ ἔπι οἰκί' ἔχοντας
	νηπίαχοι: ξυνὸν δὲ κακὸν πολέεσσι τιθεῖσι.
	τοὺς δ' εἴ περ παρά τίς τε κιὼν ἄνθρωπος ὁδίτης
	κινήσῃ ἀέκων, οἳ δ' ἄλκιμον ἦτορ ἔχοντες
	πρόσσω πᾶς πέτεται καὶ ἀμύνει οἷσι τέκεσσι.
	τῶν τότε Μυρμιδόνες κραδίην καὶ θυμὸν ἔχοντες
	ἐκ νηῶν ἐχέοντο: βοὴ δ' ἄσβεστος ὀρώρει.
	Πάτροκλος δ' ἑτάροισιν ἐκέκλετο μακρὸν ἀύ̈σας:
	Μυρμιδόνες ἕταροι Πηληϊάδεω ̓Αχιλῆος
	ἀνέρες ἔστε φίλοι, μνήσασθε δὲ θούριδος ἀλκῆς,
	ὡς ἂν Πηλεί̈δην τιμήσομεν, ὃς μέγ' ἄριστος
	̓Αργείων παρὰ νηυσὶ καὶ ἀγχέμαχοι θεράποντες,
	γνῷ δὲ καὶ ̓Ατρεί̈δης εὐρὺ κρείων ̓Αγαμέμνων
	ἣν ἄτην, ὅ τ' ἄριστον ̓Αχαιῶν οὐδὲν ἔτισεν.
	ὣς εἰπὼν ὄτρυνε μένος καὶ θυμὸν ἑκάστου,
	ἐν δ' ἔπεσον Τρώεσσιν ἀολλέες: ἀμφὶ δὲ νῆες
	σμερδαλέον κονάβησαν ἀϋσάντων ὑπ' ̓Αχαιῶν.
	Τρῶες δ' ὡς εἴδοντο Μενοιτίου ἄλκιμον υἱὸν
	αὐτὸν καὶ θεράποντα σὺν ἔντεσι μαρμαίροντας,
	πᾶσιν ὀρίνθη θυμός, ἐκίνηθεν δὲ φάλαγγες
	ἐλπόμενοι παρὰ ναῦφι ποδώκεα Πηλεί̈ωνα
	μηνιθμὸν μὲν ἀπορρῖψαι, φιλότητα δ' ἑλέσθαι:
	πάπτηνεν δὲ ἕκαστος ὅπῃ φύγοι αἰπὺν ὄλεθρον.
	Πάτροκλος δὲ πρῶτος ἀκόντισε δουρὶ φαεινῷ
	ἀντικρὺ κατὰ μέσσον, ὅθι πλεῖστοι κλονέοντο,
	νηὶ̈ πάρα πρυμνῇ μεγαθύμου Πρωτεσιλάου,
	καὶ βάλε Πυραίχμην, ὃς Παίονας ἱπποκορυστὰς
	ἤγαγεν ἐξ ̓Αμυδῶνος ἀπ' ̓Αξιοῦ εὐρὺ ῥέοντος:
	τὸν βάλε δεξιὸν ὦμον: ὃ δ' ὕπτιος ἐν κονίῃσι
	κάππεσεν οἰμώξας, ἕταροι δέ μιν ἀμφεφόβηθεν
	Παίονες: ἐν γὰρ Πάτροκλος φόβον ἧκεν ἅπασιν
	ἡγεμόνα κτείνας, ὃς ἀριστεύεσκε μάχεσθαι.
	ἐκ νηῶν δ' ἔλασεν, κατὰ δ' ἔσβεσεν αἰθόμενον πῦρ.
	ἡμιδαὴς δ' ἄρα νηῦς λίπετ' αὐτόθι: τοὶ δὲ φόβηθεν
	Τρῶες θεσπεσίῳ ὁμάδῳ: Δαναοὶ δ' ἐπέχυντο
	νῆας ἀνὰ γλαφυράς: ὅμαδος δ' ἀλίαστος ἐτύχθη.
	ὡς δ' ὅτ' ἀφ' ὑψηλῆς κορυφῆς ὄρεος μεγάλοιο
	κινήσῃ πυκινὴν νεφέλην στεροπηγερέτα Ζεύς,
	ἔκ τ' ἔφανεν πᾶσαι σκοπιαὶ καὶ πρώονες ἄκροι
	καὶ νάπαι, οὐρανόθεν δ' ἄρ' ὑπερράγη ἄσπετος αἰθήρ,
	ὣς Δαναοὶ νηῶν μὲν ἀπωσάμενοι δήϊον πῦρ
	τυτθὸν ἀνέπνευσαν, πολέμου δ' οὐ γίγνετ' ἐρωή:
	οὐ γάρ πώ τι Τρῶες ἀρηϊφίλων ὑπ' ̓Αχαιῶν
	προτροπάδην φοβέοντο μελαινάων ἀπὸ νηῶν,
	ἀλλ' ἔτ' ἄρ' ἀνθίσταντο, νεῶν δ' ὑπόεικον ἀνάγκῃ.
	ἔνθα δ' ἀνὴρ ἕλεν ἄνδρα κεδασθείσης ὑσμίνης
	ἡγεμόνων. πρῶτος δὲ Μενοιτίου ἄλκιμος υἱὸς
	αὐτίκ' ἄρα στρεφθέντος ̓Αρηϊλύκου βάλε μηρὸν
	ἔγχεϊ ὀξυόεντι, διὰ πρὸ δὲ χαλκὸν ἔλασσε:
	ῥῆξεν δ' ὀστέον ἔγχος, ὃ δὲ πρηνὴς ἐπὶ γαίῃ
	κάππες': ἀτὰρ Μενέλαος ἀρήϊος οὖτα Θόαντα
	στέρνον γυμνωθέντα παρ' ἀσπίδα, λῦσε δὲ γυῖα.
	Φυλεί̈δης δ' ̓́Αμφικλον ἐφορμηθέντα δοκεύσας
	ἔφθη ὀρεξάμενος πρυμνὸν σκέλος, ἔνθα πάχιστος
	μυὼν ἀνθρώπου πέλεται: περὶ δ' ἔγχεος αἰχμῇ
	νεῦρα διεσχίσθη: τὸν δὲ σκότος ὄσσε κάλυψε.
	Νεστορίδαι δ' ὃ μὲν οὔτας' ̓Ατύμνιον ὀξέϊ δουρὶ
	̓Αντίλοχος, λαπάρης δὲ διήλασε χάλκεον ἔγχος:
	ἤριπε δὲ προπάροιθε. Μάρις δ' αὐτοσχεδὰ δουρὶ
	̓Αντιλόχῳ ἐπόρουσε κασιγνήτοιο χολωθεὶς
	στὰς πρόσθεν νέκυος: τοῦ δ' ἀντίθεος Θρασυμήδης
	ἔφθη ὀρεξάμενος πρὶν οὐτάσαι, οὐδ' ἀφάμαρτεν,
	ὦμον ἄφαρ: πρυμνὸν δὲ βραχίονα δουρὸς ἀκωκὴ
	δρύψ' ἀπὸ μυώνων, ἀπὸ δ' ὀστέον ἄχρις ἄραξε:
	δούπησεν δὲ πεσών, κατὰ δὲ σκότος ὄσσε κάλυψεν.
	ὣς τὼ μὲν δοιοῖσι κασιγνήτοισι δαμέντε
	βήτην εἰς ̓́Ερεβος Σαρπηδόνος ἐσθλοὶ ἑταῖροι
	υἷες ἀκοντισταὶ ̓Αμισωδάρου, ὅς ῥα Χίμαιραν
	θρέψεν ἀμαιμακέτην πολέσιν κακὸν ἀνθρώποισιν.
	Αἴας δὲ Κλεόβουλον ̓Οϊλιάδης ἐπορούσας
	ζωὸν ἕλε βλαφθέντα κατὰ κλόνον: ἀλλά οἱ αὖθι
	λῦσε μένος πλήξας ξίφει αὐχένα κωπήεντι.
	πᾶν δ' ὑπεθερμάνθη ξίφος αἵματι: τὸν δὲ κατ' ὄσσε
	ἔλλαβε πορφύρεος θάνατος καὶ μοῖρα κραταιή.
	Πηνέλεως δὲ Λύκων τε συνέδραμον: ἔγχεσι μὲν γὰρ
	ἤμβροτον ἀλλήλων, μέλεον δ' ἠκόντισαν ἄμφω:
	τὼ δ' αὖτις ξιφέεσσι συνέδραμον. ἔνθα Λύκων μὲν
	ἱπποκόμου κόρυθος φάλον ἤλασεν, ἀμφὶ δὲ καυλὸν
	φάσγανον ἐρραίσθη: ὃ δ' ὑπ' οὔατος αὐχένα θεῖνε
	Πηνέλεως, πᾶν δ' εἴσω ἔδυ ξίφος, ἔσχεθε δ' οἶον
	δέρμα, παρηέρθη δὲ κάρη, ὑπέλυντο δὲ γυῖα.
	Μηριόνης δ' ̓Ακάμαντα κιχεὶς ποσὶ καρπαλίμοισι
	νύξ' ἵππων ἐπιβησόμενον κατὰ δεξιὸν ὦμον:
	ἤριπε δ' ἐξ ὀχέων, κατὰ δ' ὀφθαλμῶν κέχυτ' ἀχλύς.
	̓Ιδομενεὺς δ' ̓Ερύμαντα κατὰ στόμα νηλέϊ χαλκῷ
	νύξε: τὸ δ' ἀντικρὺ δόρυ χάλκεον ἐξεπέρησε
	νέρθεν ὑπ' ἐγκεφάλοιο, κέασσε δ' ἄρ' ὀστέα λευκά:
	ἐκ δ' ἐτίναχθεν ὀδόντες, ἐνέπλησθεν δέ οἱ ἄμφω
	αἵματος ὀφθαλμοί: τὸ δ' ἀνὰ στόμα καὶ κατὰ ῥῖνας
	πρῆσε χανών: θανάτου δὲ μέλαν νέφος ἀμφεκάλυψεν.
	οὗτοι ἄρ' ἡγεμόνες Δαναῶν ἕλον ἄνδρα ἕκαστος.
	ὡς δὲ λύκοι ἄρνεσσιν ἐπέχραον ἢ ἐρίφοισι
	σίνται ὑπ' ἐκ μήλων αἱρεύμενοι, αἵ τ' ἐν ὄρεσσι
	ποιμένος ἀφραδίῃσι διέτμαγεν: οἳ δὲ ἰδόντες
	αἶψα διαρπάζουσιν ἀνάλκιδα θυμὸν ἐχούσας:
	ὣς Δαναοὶ Τρώεσσιν ἐπέχραον: οἳ δὲ φόβοιο
	δυσκελάδου μνήσαντο, λάθοντο δὲ θούριδος ἀλκῆς.
	Αἴας δ' ὃ μέγας αἰὲν ἐφ' ̔́Εκτορι χαλκοκορυστῇ
	ἵετ' ἀκοντίσσαι: ὃ δὲ ἰδρείῃ πολέμοιο
	ἀσπίδι ταυρείῃ κεκαλυμμένος εὐρέας ὤμους
	σκέπτετ' ὀϊστῶν τε ῥοῖζον καὶ δοῦπον ἀκόντων.
	ἦ μὲν δὴ γίγνωσκε μάχης ἑτεραλκέα νίκην:
	ἀλλὰ καὶ ὧς ἀνέμιμνε, σάω δ' ἐρίηρας ἑταίρους.
	ὡς δ' ὅτ' ἀπ' Οὐλύμπου νέφος ἔρχεται οὐρανὸν εἴσω
	αἰθέρος ἐκ δίης, ὅτε τε Ζεὺς λαίλαπα τείνῃ,
	ὣς τῶν ἐκ νηῶν γένετο ἰαχή τε φόβος τε,
	οὐδὲ κατὰ μοῖραν πέραον πάλιν. ̔́Εκτορα δ' ἵπποι
	ἔκφερον ὠκύποδες σὺν τεύχεσι, λεῖπε δὲ λαὸν
	Τρωϊκόν, οὓς ἀέκοντας ὀρυκτὴ τάφρος ἔρυκε.
	πολλοὶ δ' ἐν τάφρῳ ἐρυσάρματες ὠκέες ἵπποι
	ἄξαντ' ἐν πρώτῳ ῥυμῷ λίπον ἅρματ' ἀνάκτων,
	Πάτροκλος δ' ἕπετο σφεδανὸν Δαναοῖσι κελεύων
	Τρωσὶ κακὰ φρονέων: οἳ δὲ ἰαχῇ τε φόβῳ τε
	πάσας πλῆσαν ὁδούς, ἐπεὶ ἂρ τμάγεν: ὕψι δ' ἀέλλη
	σκίδναθ' ὑπὸ νεφέων, τανύοντο δὲ μώνυχες ἵπποι
	ἄψορρον προτὶ ἄστυ νεῶν ἄπο καὶ κλισιάων.
	Πάτροκλος δ' ᾗ πλεῖστον ὀρινόμενον ἴδε λαόν,
	τῇ ῥ' ἔχ' ὁμοκλήσας: ὑπὸ δ' ἄξοσι φῶτες ἔπιπτον
	πρηνέες ἐξ ὀχέων, δίφροι δ' ἀνακυμβαλίαζον.
	ἀντικρὺ δ' ἄρα τάφρον ὑπέρθορον ὠκέες ἵπποι
	ἄμβροτοι, οὓς Πηλῆϊ θεοὶ δόσαν ἀγλαὰ δῶρα,
	πρόσσω ἱέμενοι, ἐπὶ δ' ̔́Εκτορι κέκλετο θυμός:
	ἵετο γὰρ βαλέειν: τὸν δ' ἔκφερον ὠκέες ἵπποι.
	ὡς δ' ὑπὸ λαίλαπι πᾶσα κελαινὴ βέβριθε χθὼν
	ἤματ' ὀπωρινῷ, ὅτε λαβρότατον χέει ὕδωρ
	Ζεύς, ὅτε δή ῥ' ἄνδρεσσι κοτεσσάμενος χαλεπήνῃ,
	οἳ βίῃ εἰν ἀγορῇ σκολιὰς κρίνωσι θέμιστας,
	ἐκ δὲ δίκην ἐλάσωσι θεῶν ὄπιν οὐκ ἀλέγοντες:
	τῶν δέ τε πάντες μὲν ποταμοὶ πλήθουσι ῥέοντες,
	πολλὰς δὲ κλιτῦς τότ' ἀποτμήγουσι χαράδραι,
	ἐς δ' ἅλα πορφυρέην μεγάλα στενάχουσι ῥέουσαι
	ἐξ ὀρέων ἐπικάρ, μινύθει δέ τε ἔργ' ἀνθρώπων:
	ὣς ἵπποι Τρῳαὶ μεγάλα στενάχοντο θέουσαι.
	Πάτροκλος δ' ἐπεὶ οὖν πρώτας ἐπέκερσε φάλαγγας,
	ἂψ ἐπὶ νῆας ἔεργε παλιμπετές, οὐδὲ πόληος
	εἴα ἱεμένους ἐπιβαινέμεν, ἀλλὰ μεσηγὺ
	νηῶν καὶ ποταμοῦ καὶ τείχεος ὑψηλοῖο
	κτεῖνε μεταί̈σσων, πολέων δ' ἀπετίνυτο ποινήν.
	ἔνθ' ἤτοι Πρόνοον πρῶτον βάλε δουρὶ φαεινῷ
	στέρνον γυμνωθέντα παρ' ἀσπίδα, λῦσε δὲ γυῖα:
	δούπησεν δὲ πεσών: ὃ δὲ Θέστορα ̓́Ηνοπος υἱὸν
	δεύτερον ὁρμηθείς: ὃ μὲν εὐξέστῳ ἐνὶ δίφρῳ
	ἧστο ἀλείς: ἐκ γὰρ πλήγη φρένας, ἐκ δ' ἄρα χειρῶν
	ἡνία ἠί̈χθησαν: ὃ δ' ἔγχεϊ νύξε παραστὰς
	γναθμὸν δεξιτερόν, διὰ δ' αὐτοῦ πεῖρεν ὀδόντων,
	ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς
	πέτρῃ ἔπι προβλῆτι καθήμενος ἱερὸν ἰχθὺν
	ἐκ πόντοιο θύραζε λίνῳ καὶ ἤνοπι χαλκῷ:
	ὣς ἕλκ' ἐκ δίφροιο κεχηνότα δουρὶ φαεινῷ,
	κὰδ δ' ἄρ' ἐπὶ στόμ' ἔωσε: πεσόντα δέ μιν λίπε θυμός.
	αὐτὰρ ἔπειτ' ̓Ερύλαον ἐπεσσύμενον βάλε πέτρῳ
	μέσσην κὰκ κεφαλήν: ἣ δ' ἄνδιχα πᾶσα κεάσθη
	ἐν κόρυθι βριαρῇ: ὃ δ' ἄρα πρηνὴς ἐπὶ γαίῃ
	κάππεσεν, ἀμφὶ δέ μιν θάνατος χύτο θυμοραϊστής.
	αὐτὰρ ἔπειτ' ̓Ερύμαντα καὶ ̓Αμφοτερὸν καὶ ̓Επάλτην
	Τληπόλεμόν τε Δαμαστορίδην ̓Εχίον τε Πύριν τε
	̓Ιφέα τ' Εὔιππόν τε καὶ ̓Αργεάδην Πολύμηλον
	πάντας ἐπασσυτέρους πέλασε χθονὶ πουλυβοτείρῃ.
	Σαρπηδὼν δ' ὡς οὖν ἴδ' ἀμιτροχίτωνας ἑταίρους
	χέρς' ὕπο Πατρόκλοιο Μενοιτιάδαο δαμέντας,
	κέκλετ' ἄρ' ἀντιθέοισι καθαπτόμενος Λυκίοισιν:
	αἰδὼς ὦ Λύκιοι: πόσε φεύγετε; νῦν θοοὶ ἔστε.
	ἀντήσω γὰρ ἐγὼ τοῦδ' ἀνέρος, ὄφρα δαείω
	ὅς τις ὅδε κρατέει καὶ δὴ κακὰ πολλὰ ἔοργε
	Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν.
	ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.
	Πάτροκλος δ' ἑτέρωθεν ἐπεὶ ἴδεν ἔκθορε δίφρου.
	οἳ δ' ὥς τ' αἰγυπιοὶ γαμψώνυχες ἀγκυλοχεῖλαι
	πέτρῃ ἐφ' ὑψηλῇ μεγάλα κλάζοντε μάχωνται,
	ὣς οἳ κεκλήγοντες ἐπ' ἀλλήλοισιν ὄρουσαν.
	τοὺς δὲ ἰδὼν ἐλέησε Κρόνου πάϊς ἀγκυλομήτεω,
	̔́Ηρην δὲ προσέειπε κασιγνήτην ἄλοχόν τε:
	ὤ μοι ἐγών, ὅ τέ μοι Σαρπηδόνα φίλτατον ἀνδρῶν
	μοῖρ' ὑπὸ Πατρόκλοιο Μενοιτιάδαο δαμῆναι.
	διχθὰ δέ μοι κραδίη μέμονε φρεσὶν ὁρμαίνοντι,
	ἤ μιν ζωὸν ἐόντα μάχης ἄπο δακρυοέσσης
	θείω ἀναρπάξας Λυκίης ἐν πίονι δήμῳ,
	ἦ ἤδη ὑπὸ χερσὶ Μενοιτιάδαο δαμάσσω.
	τὸν δ' ἠμείβετ' ἔπειτα βοῶπις πότνια ̔́Ηρη:
	αἰνότατε Κρονίδη ποῖον τὸν μῦθον ἔειπες.
	ἄνδρα θνητὸν ἐόντα πάλαι πεπρωμένον αἴσῃ
	ἂψ ἐθέλεις θανάτοιο δυσηχέος ἐξαναλῦσαι;
	ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.
	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:
	αἴ κε ζὼν πέμψῃς Σαρπηδόνα ὃν δὲ δόμον δέ,
	φράζεο μή τις ἔπειτα θεῶν ἐθέλῃσι καὶ ἄλλος
	πέμπειν ὃν φίλον υἱὸν ἀπὸ κρατερῆς ὑσμίνης:
	πολλοὶ γὰρ περὶ ἄστυ μέγα Πριάμοιο μάχονται
	υἱέες ἀθανάτων, τοῖσιν κότον αἰνὸν ἐνήσεις.
	ἀλλ' εἴ τοι φίλος ἐστί, τεὸν δ' ὀλοφύρεται ἦτορ,
	ἤτοι μέν μιν ἔασον ἐνὶ κρατερῇ ὑσμίνῃ
	χέρς' ὕπο Πατρόκλοιο Μενοιτιάδαο δαμῆναι:
	αὐτὰρ ἐπὴν δὴ τόν γε λίπῃ ψυχή τε καὶ αἰών,
	πέμπειν μιν θάνατόν τε φέρειν καὶ νήδυμον ὕπνον
	εἰς ὅ κε δὴ Λυκίης εὐρείης δῆμον ἵκωνται,
	ἔνθά ἑ ταρχύσουσι κασίγνητοί τε ἔται τε
	τύμβῳ τε στήλῃ τε: τὸ γὰρ γέρας ἐστὶ θανόντων.
	ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:
	αἱματοέσσας δὲ ψιάδας κατέχευεν ἔραζε
	παῖδα φίλον τιμῶν, τόν οἱ Πάτροκλος ἔμελλε
	φθίσειν ἐν Τροίῃ ἐριβώλακι τηλόθι πάτρης.
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
	ἔνθ' ἤτοι Πάτροκλος ἀγακλειτὸν Θρασύμηλον,
	ὅς ῥ' ἠὺ̈ς θεράπων Σαρπηδόνος ἦεν ἄνακτος,
	τὸν βάλε νείαιραν κατὰ γαστέρα, λῦσε δὲ γυῖα.
	Σαρπηδὼν δ' αὐτοῦ μὲν ἀπήμβροτε δουρὶ φαεινῷ
	δεύτερον ὁρμηθείς, ὃ δὲ Πήδασον οὔτασεν ἵππον
	ἔγχεϊ δεξιὸν ὦμον: ὃ δ' ἔβραχε θυμὸν ἀί̈σθων,
	κὰδ δ' ἔπες' ἐν κονίῃσι μακών, ἀπὸ δ' ἔπτατο θυμός.
	τὼ δὲ διαστήτην, κρίκε δὲ ζυγόν, ἡνία δέ σφι
	σύγχυτ', ἐπεὶ δὴ κεῖτο παρήορος ἐν κονίῃσι.
	τοῖο μὲν Αὐτομέδων δουρικλυτὸς εὕρετο τέκμωρ:
	σπασσάμενος τανύηκες ἄορ παχέος παρὰ μηροῦ
	ἀί̈ξας ἀπέκοψε παρήορον οὐδ' ἐμάτησε:
	τὼ δ' ἰθυνθήτην, ἐν δὲ ῥυτῆρσι τάνυσθεν:
	τὼ δ' αὖτις συνίτην ἔριδος πέρι θυμοβόροιο.
	ἔνθ' αὖ Σαρπηδὼν μὲν ἀπήμβροτε δουρὶ φαεινῷ,
	Πατρόκλου δ' ὑπὲρ ὦμον ἀριστερὸν ἤλυθ' ἀκωκὴ
	ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ
	Πάτροκλος: τοῦ δ' οὐχ ἅλιον βέλος ἔκφυγε χειρός,
	ἀλλ' ἔβαλ' ἔνθ' ἄρα τε φρένες ἔρχαται ἀμφ' ἁδινὸν κῆρ.
	ἤριπε δ' ὡς ὅτε τις δρῦς ἤριπεν ἢ ἀχερωὶ̈ς
	ἠὲ πίτυς βλωθρή, τήν τ' οὔρεσι τέκτονες ἄνδρες
	ἐξέταμον πελέκεσσι νεήκεσι νήϊον εἶναι:
	ὣς ὃ πρόσθ' ἵππων καὶ δίφρου κεῖτο τανυσθεὶς
	βεβρυχὼς κόνιος δεδραγμένος αἱματοέσσης.
	ἠύ̈τε ταῦρον ἔπεφνε λέων ἀγέληφι μετελθὼν
	αἴθωνα μεγάθυμον ἐν εἰλιπόδεσσι βόεσσι,
	ὤλετό τε στενάχων ὑπὸ γαμφηλῇσι λέοντος,
	ὣς ὑπὸ Πατρόκλῳ Λυκίων ἀγὸς ἀσπιστάων
	κτεινόμενος μενέαινε, φίλον δ' ὀνόμηνεν ἑταῖρον:
	Γλαῦκε πέπον πολεμιστὰ μετ' ἀνδράσι νῦν σε μάλα χρὴ
	αἰχμητήν τ' ἔμεναι καὶ θαρσαλέον πολεμιστήν:
	νῦν τοι ἐελδέσθω πόλεμος κακός, εἰ θοός ἐσσι.
	πρῶτα μὲν ὄτρυνον Λυκίων ἡγήτορας ἄνδρας
	πάντῃ ἐποιχόμενος Σαρπηδόνος ἀμφιμάχεσθαι:
	αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.
	σοὶ γὰρ ἐγὼ καὶ ἔπειτα κατηφείη καὶ ὄνειδος
	ἔσσομαι ἤματα πάντα διαμπερές, εἴ κέ μ' ̓Αχαιοὶ
	τεύχεα συλήσωσι νεῶν ἐν ἀγῶνι πεσόντα.
	ἀλλ' ἔχεο κρατερῶς, ὄτρυνε δὲ λαὸν ἅπαντα.
	ὣς ἄρα μιν εἰπόντα τέλος θανάτοιο κάλυψεν
	ὀφθαλμοὺς ῥῖνάς θ': ὃ δὲ λὰξ ἐν στήθεσι βαίνων
	ἐκ χροὸς ἕλκε δόρυ, προτὶ δὲ φρένες αὐτῷ ἕποντο:
	τοῖο δ' ἅμα ψυχήν τε καὶ ἔγχεος ἐξέρυς' αἰχμήν.
	Μυρμιδόνες δ' αὐτοῦ σχέθον ἵππους φυσιόωντας
	ἱεμένους φοβέεσθαι, ἐπεὶ λίπον ἅρματ' ἀνάκτων.
	Γλαύκῳ δ' αἰνὸν ἄχος γένετο φθογγῆς ἀί̈οντι:
	ὠρίνθη δέ οἱ ἦτορ ὅ τ' οὐ δύνατο προσαμῦναι.
	χειρὶ δ' ἑλὼν ἐπίεζε βραχίονα: τεῖρε γὰρ αὐτὸν
	ἕλκος, ὃ δή μιν Τεῦκρος ἐπεσσύμενον βάλεν ἰῷ
	τείχεος ὑψηλοῖο, ἀρὴν ἑτάροισιν ἀμύνων.
	εὐχόμενος δ' ἄρα εἶπεν ἑκηβόλῳ ̓Απόλλωνι:
	κλῦθι ἄναξ ὅς που Λυκίης ἐν πίονι δήμῳ
	εἲς ἢ ἐνὶ Τροίῃ: δύνασαι δὲ σὺ πάντος' ἀκούειν
	ἀνέρι κηδομένῳ, ὡς νῦν ἐμὲ κῆδος ἱκάνει.
	ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ
	ὀξείῃς ὀδύνῃσιν ἐλήλαται, οὐδέ μοι αἷμα
	τερσῆναι δύναται, βαρύθει δέ μοι ὦμος ὑπ' αὐτοῦ:
	ἔγχος δ' οὐ δύναμαι σχεῖν ἔμπεδον, οὐδὲ μάχεσθαι
	ἐλθὼν δυσμενέεσσιν. ἀνὴρ δ' ὤριστος ὄλωλε
	Σαρπηδὼν Διὸς υἱός: ὃ δ' οὐ οὗ παιδὸς ἀμύνει.
	ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,
	κοίμησον δ' ὀδύνας, δὸς δὲ κράτος, ὄφρ' ἑτάροισι
	κεκλόμενος Λυκίοισιν ἐποτρύνω πολεμίζειν,
	αὐτός τ' ἀμφὶ νέκυι κατατεθνηῶτι μάχωμαι.
	ὣς ἔφατ' εὐχόμενος, τοῦ δ' ἔκλυε Φοῖβος ̓Απόλλων.
	αὐτίκα παῦς' ὀδύνας ἀπὸ δ' ἕλκεος ἀργαλέοιο
	αἷμα μέλαν τέρσηνε, μένος δέ οἱ ἔμβαλε θυμῷ.
	Γλαῦκος δ' ἔγνω ᾗσιν ἐνὶ φρεσὶ γήθησέν τε
	ὅττί οἱ ὦκ' ἤκουσε μέγας θεὸς εὐξαμένοιο.
	πρῶτα μὲν ὄτρυνεν Λυκίων ἡγήτορας ἄνδρας
	πάντῃ ἐποιχόμενος Σαρπηδόνος ἀμφιμάχεσθαι:
	αὐτὰρ ἔπειτα μετὰ Τρῶας κίε μακρὰ βιβάσθων
	Πουλυδάμαντ' ἔπι Πανθοί̈δην καὶ ̓Αγήνορα δῖον,
	βῆ δὲ μετ' Αἰνείαν τε καὶ ̔́Εκτορα χαλκοκορυστήν,
	ἀγχοῦ δ' ἱστάμενος ἔπεα πτερόεντα προσηύδα:
	̔́Εκτορ νῦν δὴ πάγχυ λελασμένος εἰς ἐπικούρων,
	οἳ σέθεν εἵνεκα τῆλε φίλων καὶ πατρίδος αἴης
	θυμὸν ἀποφθινύθουσι: σὺ δ' οὐκ ἐθέλεις ἐπαμύνειν.
	κεῖται Σαρπηδὼν Λυκίων ἀγὸς ἀσπιστάων,
	ὃς Λυκίην εἴρυτο δίκῃσί τε καὶ σθένεϊ ᾧ:
	τὸν δ' ὑπὸ Πατρόκλῳ δάμας' ἔγχεϊ χάλκεος ̓́Αρης.
	ἀλλὰ φίλοι πάρστητε, νεμεσσήθητε δὲ θυμῷ,
	μὴ ἀπὸ τεύχε' ἕλωνται, ἀεικίσσωσι δὲ νεκρὸν
	Μυρμιδόνες, Δαναῶν κεχολωμένοι ὅσσοι ὄλοντο,
	τοὺς ἐπὶ νηυσὶ θοῇσιν ἐπέφνομεν ἐγχείῃσιν.
	ὣς ἔφατο, Τρῶας δὲ κατὰ κρῆθεν λάβε πένθος
	ἄσχετον, οὐκ ἐπιεικτόν, ἐπεί σφισιν ἕρμα πόληος
	ἔσκε καὶ ἀλλοδαπός περ ἐών: πολέες γὰρ ἅμ' αὐτῷ
	λαοὶ ἕποντ', ἐν δ' αὐτὸς ἀριστεύεσκε μάχεσθαι:
	βὰν δ' ἰθὺς Δαναῶν λελιημένοι: ἦρχε δ' ἄρά σφιν
	̔́Εκτωρ χωόμενος Σαρπηδόνος. αὐτὰρ ̓Αχαιοὺς
	ὦρσε Μενοιτιάδεω Πατροκλῆος λάσιον κῆρ:
	Αἴαντε πρώτω προσέφη μεμαῶτε καὶ αὐτώ:
	Αἴαντε νῦν σφῶϊν ἀμύνεσθαι φίλον ἔστω,
	οἷοί περ πάρος ἦτε μετ' ἀνδράσιν ἢ καὶ ἀρείους.
	κεῖται ἀνὴρ ὃς πρῶτος ἐσήλατο τεῖχος ̓Αχαιῶν
	Σαρπηδών: ἀλλ' εἴ μιν ἀεικισσαίμεθ' ἑλόντες,
	τεύχεά τ' ὤμοιιν ἀφελοίμεθα, καί τιν' ἑταίρων
	αὐτοῦ ἀμυνομένων δαμασαίμεθα νηλέϊ χαλκῷ.
	ὣς ἔφαθ', οἳ δὲ καὶ αὐτοὶ ἀλέξασθαι μενέαινον.
	οἳ δ' ἐπεὶ ἀμφοτέρωθεν ἐκαρτύναντο φάλαγγας
	Τρῶες καὶ Λύκιοι καὶ Μυρμιδόνες καὶ ̓Αχαιοί,
	σύμβαλον ἀμφὶ νέκυι κατατεθνηῶτι μάχεσθαι
	δεινὸν ἀύ̈σαντες: μέγα δ' ἔβραχε τεύχεα φωτῶν.
	Ζεὺς δ' ἐπὶ νύκτ' ὀλοὴν τάνυσε κρατερῇ ὑσμίνῃ,
	ὄφρα φίλῳ περὶ παιδὶ μάχης ὀλοὸς πόνος εἴη.
	ὦσαν δὲ πρότεροι Τρῶες ἑλίκωπας ̓Αχαιούς:
	βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν
	υἱὸς ̓Αγακλῆος μεγαθύμου δῖος ̓Επειγεύς,
	ὅς ῥ' ἐν Βουδείῳ εὖ ναιομένῳ ἤνασσε
	τὸ πρίν: ἀτὰρ τότε γ' ἐσθλὸν ἀνεψιὸν ἐξεναρίξας
	ἐς Πηλῆ' ἱκέτευσε καὶ ἐς Θέτιν ἀργυρόπεζαν:
	οἳ δ' ἅμ' ̓Αχιλλῆϊ ῥηξήνορι πέμπον ἕπεσθαι
	̓́Ιλιον εἰς εὔπωλον, ἵνα Τρώεσσι μάχοιτο.
	τόν ῥα τόθ' ἁπτόμενον νέκυος βάλε φαίδιμος ̔́Εκτωρ
	χερμαδίῳ κεφαλήν: ἣ δ' ἄνδιχα πᾶσα κεάσθη
	ἐν κόρυθι βριαρῇ: ὃ δ' ἄρα πρηνὴς ἐπὶ νεκρῷ
	κάππεσεν, ἀμφὶ δέ μιν θάνατος χύτο θυμοραϊστής.
	Πατρόκλῳ δ' ἄρ' ἄχος γένετο φθιμένου ἑτάροιο,
	ἴθυσεν δὲ διὰ προμάχων ἴρηκι ἐοικὼς
	ὠκέϊ, ὅς τ' ἐφόβησε κολοιούς τε ψῆράς τε:
	ὣς ἰθὺς Λυκίων Πατρόκλεες ἱπποκέλευθε
	ἔσσυο καὶ Τρώων, κεχόλωσο δὲ κῆρ ἑτάροιο.
	καί ῥ' ἔβαλε Σθενέλαον ̓Ιθαιμένεος φίλον υἱὸν
	αὐχένα χερμαδίῳ, ῥῆξεν δ' ἀπὸ τοῖο τένοντας.
	χώρησαν δ' ὑπό τε πρόμαχοι καὶ φαίδιμος ̔́Εκτωρ.
	ὅσση δ' αἰγανέης ῥιπὴ ταναοῖο τέτυκται,
	ἥν ῥά τ' ἀνὴρ ἀφέῃ πειρώμενος ἢ ἐν ἀέθλῳ
	ἠὲ καὶ ἐν πολέμῳ δηί̈ων ὕπο θυμοραϊστέων,
	τόσσον ἐχώρησαν Τρῶες, ὤσαντο δ' ̓Αχαιοί.
	Γλαῦκος δὲ πρῶτος Λυκίων ἀγὸς ἀσπιστάων
	ἐτράπετ', ἔκτεινεν δὲ Βαθυκλῆα μεγάθυμον
	Χάλκωνος φίλον υἱόν, ὃς ̔Ελλάδι οἰκία ναίων
	ὄλβῳ τε πλούτῳ τε μετέπρεπε Μυρμιδόνεσσι.
	τὸν μὲν ἄρα Γλαῦκος στῆθος μέσον οὔτασε δουρὶ
	στρεφθεὶς ἐξαπίνης, ὅτε μιν κατέμαρπτε διώκων:
	δούπησεν δὲ πεσών: πυκινὸν δ' ἄχος ἔλλαβ' ̓Αχαιούς,
	ὡς ἔπες' ἐσθλὸς ἀνήρ: μέγα δὲ Τρῶες κεχάροντο,
	στὰν δ' ἀμφ' αὐτὸν ἰόντες ἀολλέες: οὐδ' ἄρ' ̓Αχαιοὶ
	ἀλκῆς ἐξελάθοντο, μένος δ' ἰθὺς φέρον αὐτῶν.
	ἔνθ' αὖ Μηριόνης Τρώων ἕλεν ἄνδρα κορυστὴν
	Λαόγονον θρασὺν υἱὸν ̓Ονήτορος, ὃς Διὸς ἱρεὺς
	̓Ιδαίου ἐτέτυκτο, θεὸς δ' ὣς τίετο δήμῳ.
	τὸν βάλ' ὑπὸ γναθμοῖο καὶ οὔατος: ὦκα δὲ θυμὸς
	ᾤχετ' ἀπὸ μελέων, στυγερὸς δ' ἄρα μιν σκότος εἷλεν.
	Αἰνείας δ' ἐπὶ Μηριόνῃ δόρυ χάλκεον ἧκεν:
	ἔλπετο γὰρ τεύξεσθαι ὑπασπίδια προβιβῶντος.
	ἀλλ' ὃ μὲν ἄντα ἰδὼν ἠλεύατο χάλκεον ἔγχος:
	πρόσσω γὰρ κατέκυψε, τὸ δ' ἐξόπιθεν δόρυ μακρὸν
	οὔδει ἐνισκίμφθη, ἐπὶ δ' οὐρίαχος πελεμίχθη
	ἔγχεος: ἔνθα δ' ἔπειτ' ἀφίει μένος ὄβριμος ̓́Αρης.
	αἰχμὴ δ' Αἰνείαο κραδαινομένη κατὰ γαίης
	ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.
	Αἰνείας δ' ἄρα θυμὸν ἐχώσατο φώνησέν τε:
	Μηριόνη τάχα κέν σε καὶ ὀρχηστήν περ ἐόντα
	ἔγχος ἐμὸν κατέπαυσε διαμπερές, εἴ ς' ἔβαλόν περ.
	τὸν δ' αὖ Μηριόνης δουρικλυτὸς ἀντίον ηὔδα:
	Αἰνεία χαλεπόν σε καὶ ἴφθιμόν περ ἐόντα
	πάντων ἀνθρώπων σβέσσαι μένος, ὅς κέ σευ ἄντα
	ἔλθῃ ἀμυνόμενος: θνητὸς δέ νυ καὶ σὺ τέτυξαι.
	εἰ καὶ ἐγώ σε βάλοιμι τυχὼν μέσον ὀξέϊ χαλκῷ,
	αἶψά κε καὶ κρατερός περ ἐὼν καὶ χερσὶ πεποιθὼς
	εὖχος ἐμοὶ δοίης, ψυχὴν δ' ̓́Αϊδι κλυτοπώλῳ.
	ὣς φάτο, τὸν δ' ἐνένιπε Μενοιτίου ἄλκιμος υἱός:
	Μηριόνη τί σὺ ταῦτα καὶ ἐσθλὸς ἐὼν ἀγορεύεις;
	ὦ πέπον οὔ τοι Τρῶες ὀνειδείοις ἐπέεσσι
	νεκροῦ χωρήσουσι: πάρος τινὰ γαῖα καθέξει.
	ἐν γὰρ χερσὶ τέλος πολέμου, ἐπέων δ' ἐνὶ βουλῇ:
	τὼ οὔ τι χρὴ μῦθον ὀφέλλειν, ἀλλὰ μάχεσθαι.
	ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.
	τῶν δ' ὥς τε δρυτόμων ἀνδρῶν ὀρυμαγδὸς ὀρώρει
	οὔρεος ἐν βήσσῃς, ἕκαθεν δέ τε γίγνετ' ἀκουή,
	ὣς τῶν ὄρνυτο δοῦπος ἀπὸ χθονὸς εὐρυοδείης
	χαλκοῦ τε ῥινοῦ τε βοῶν τ' εὐποιητάων,
	νυσσομένων ξίφεσίν τε καὶ ἔγχεσιν ἀμφιγύοισιν.
	οὐδ' ἂν ἔτι φράδμων περ ἀνὴρ Σαρπηδόνα δῖον
	ἔγνω, ἐπεὶ βελέεσσι καὶ αἵματι καὶ κονίῃσιν
	ἐκ κεφαλῆς εἴλυτο διαμπερὲς ἐς πόδας ἄκρους.
	οἳ δ' αἰεὶ περὶ νεκρὸν ὁμίλεον, ὡς ὅτε μυῖαι
	σταθμῷ ἔνι βρομέωσι περιγλαγέας κατὰ πέλλας
	ὥρῃ ἐν εἰαρινῇ, ὅτε τε γλάγος ἄγγεα δεύει:
	ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς
	τρέψεν ἀπὸ κρατερῆς ὑσμίνης ὄσσε φαεινώ,
	ἀλλὰ κατ' αὐτοὺς αἰὲν ὅρα καὶ φράζετο θυμῷ,
	πολλὰ μάλ' ἀμφὶ φόνῳ Πατρόκλου μερμηρίζων,
	ἢ ἤδη καὶ κεῖνον ἐνὶ κρατερῇ ὑσμίνῃ
	αὐτοῦ ἐπ' ἀντιθέῳ Σαρπηδόνι φαίδιμος ̔́Εκτωρ
	χαλκῷ δῃώσῃ, ἀπό τ' ὤμων τεύχε' ἕληται,
	ἦ ἔτι καὶ πλεόνεσσιν ὀφέλλειεν πόνον αἰπύν.
	ὧδε δέ οἱ φρονέοντι δοάσσατο κέρδιον εἶναι
	ὄφρ' ἠὺ̈ς θεράπων Πηληϊάδεω ̓Αχιλῆος
	ἐξαῦτις Τρῶάς τε καὶ ̔́Εκτορα χαλκοκορυστὴν
	ὤσαιτο προτὶ ἄστυ, πολέων δ' ἀπὸ θυμὸν ἕλοιτο.
	̔́Εκτορι δὲ πρωτίστῳ ἀνάλκιδα θυμὸν ἐνῆκεν:
	ἐς δίφρον δ' ἀναβὰς φύγαδ' ἔτραπε, κέκλετο δ' ἄλλους
	Τρῶας φευγέμεναι: γνῶ γὰρ Διὸς ἱρὰ τάλαντα.
	ἔνθ' οὐδ' ἴφθιμοι Λύκιοι μένον, ἀλλὰ φόβηθεν
	πάντες, ἐπεὶ βασιλῆα ἴδον βεβλαμμένον ἦτορ
	κείμενον ἐν νεκύων ἀγύρει: πολέες γὰρ ἐπ' αὐτῷ
	κάππεσον, εὖτ' ἔριδα κρατερὴν ἐτάνυσσε Κρονίων.
	οἳ δ' ἄρ' ἀπ' ὤμοιιν Σαρπηδόνος ἔντε' ἕλοντο
	χάλκεα μαρμαίροντα, τὰ μὲν κοίλας ἐπὶ νῆας
	δῶκε φέρειν ἑτάροισι Μενοιτίου ἄλκιμος υἱός.
	καὶ τότ' ̓Απόλλωνα προσέφη νεφεληγερέτα Ζεύς:
	εἰ δ' ἄγε νῦν φίλε Φοῖβε, κελαινεφὲς αἷμα κάθηρον
	ἐλθὼν ἐκ βελέων Σαρπηδόνα, καί μιν ἔπειτα
	πολλὸν ἀπὸ πρὸ φέρων λοῦσον ποταμοῖο ῥοῇσι
	χρῖσόν τ' ἀμβροσίῃ, περὶ δ' ἄμβροτα εἵματα ἕσσον:
	πέμπε δέ μιν πομποῖσιν ἅμα κραιπνοῖσι φέρεσθαι
	ὕπνῳ καὶ θανάτῳ διδυμάοσιν, οἵ ῥά μιν ὦκα
	θήσους' ἐν Λυκίης εὐρείης πίονι δήμῳ,
	ἔνθά ἑ ταρχύσουσι κασίγνητοί τε ἔται τε
	τύμβῳ τε στήλῃ τε: τὸ γὰρ γέρας ἐστὶ θανόντων.
	ὣς ἔφατ', οὐδ' ἄρα πατρὸς ἀνηκούστησεν ̓Απόλλων.
	βῆ δὲ κατ' ̓Ιδαίων ὀρέων ἐς φύλοπιν αἰνήν,
	αὐτίκα δ' ἐκ βελέων Σαρπηδόνα δῖον ἀείρας
	πολλὸν ἀπὸ πρὸ φέρων λοῦσεν ποταμοῖο ῥοῇσι
	χρῖσέν τ' ἀμβροσίῃ, περὶ δ' ἄμβροτα εἵματα ἕσσε:
	πέμπε δέ μιν πομποῖσιν ἅμα κραιπνοῖσι φέρεσθαι,
	ὕπνῳ καὶ θανάτῳ διδυμάοσιν, οἵ ῥά μιν ὦκα
	κάτθεσαν ἐν Λυκίης εὐρείης πίονι δήμῳ.
	Πάτροκλος δ' ἵπποισι καὶ Αὐτομέδοντι κελεύσας
	Τρῶας καὶ Λυκίους μετεκίαθε, καὶ μέγ' ἀάσθη
	νήπιος: εἰ δὲ ἔπος Πηληϊάδαο φύλαξεν
	ἦ τ' ἂν ὑπέκφυγε κῆρα κακὴν μέλανος θανάτοιο.
	ἀλλ' αἰεί τε Διὸς κρείσσων νόος ἠέ περ ἀνδρῶν:
	ὅς τε καὶ ἄλκιμον ἄνδρα φοβεῖ καὶ ἀφείλετο νίκην
	ῥηϊδίως, ὅτε δ' αὐτὸς ἐποτρύνῃσι μάχεσθαι:
	ὅς οἱ καὶ τότε θυμὸν ἐνὶ στήθεσσιν ἀνῆκεν.
	ἔνθα τίνα πρῶτον τίνα δ' ὕστατον ἐξενάριξας
	Πατρόκλεις, ὅτε δή σε θεοὶ θάνατον δὲ κάλεσσαν;
	̓́Αδρηστον μὲν πρῶτα καὶ Αὐτόνοον καὶ ̓́Εχεκλον
	καὶ Πέριμον Μεγάδην καὶ ̓Επίστορα καὶ Μελάνιππον,
	αὐτὰρ ἔπειτ' ̓́Ελασον καὶ Μούλιον ἠδὲ Πυλάρτην:
	τοὺς ἕλεν: οἳ δ' ἄλλοι φύγαδε μνώοντο ἕκαστος.
	ἔνθά κεν ὑψίπυλον Τροίην ἕλον υἷες ̓Αχαιῶν
	Πατρόκλου ὑπὸ χερσί, περὶ πρὸ γὰρ ἔγχεϊ θῦεν,
	εἰ μὴ ̓Απόλλων Φοῖβος ἐϋδμήτου ἐπὶ πύργου
	ἔστη τῷ ὀλοὰ φρονέων, Τρώεσσι δ' ἀρήγων.
	τρὶς μὲν ἐπ' ἀγκῶνος βῆ τείχεος ὑψηλοῖο
	Πάτροκλος, τρὶς δ' αὐτὸν ἀπεστυφέλιξεν ̓Απόλλων
	χείρεσς' ἀθανάτῃσι φαεινὴν ἀσπίδα νύσσων.
	ἀλλ' ὅτε δὴ τὸ τέταρτον ἐπέσσυτο δαίμονι ἶσος,
	δεινὰ δ' ὁμοκλήσας ἔπεα πτερόεντα προσηύδα:
	χάζεο διογενὲς Πατρόκλεες: οὔ νύ τοι αἶσα
	σῷ ὑπὸ δουρὶ πόλιν πέρθαι Τρώων ἀγερώχων,
	οὐδ' ὑπ' ̓Αχιλλῆος, ὅς περ σέο πολλὸν ἀμείνων.
	ὣς φάτο, Πάτροκλος δ' ἀνεχάζετο πολλὸν ὀπίσσω
	μῆνιν ἀλευάμενος ἑκατηβόλου ̓Απόλλωνος.
	̔́Εκτωρ δ' ἐν Σκαιῇσι πύλῃς ἔχε μώνυχας ἵππους:
	δίζε γὰρ ἠὲ μάχοιτο κατὰ κλόνον αὖτις ἐλάσσας,
	ἦ λαοὺς ἐς τεῖχος ὁμοκλήσειεν ἀλῆναι.
	ταῦτ' ἄρα οἱ φρονέοντι παρίστατο Φοῖβος ̓Απόλλων
	ἀνέρι εἰσάμενος αἰζηῷ τε κρατερῷ τε
	̓Ασίῳ, ὃς μήτρως ἦν ̔́Εκτορος ἱπποδάμοιο
	αὐτοκασίγνητος ̔Εκάβης, υἱὸς δὲ Δύμαντος,
	ὃς Φρυγίῃ ναίεσκε ῥοῇς ἔπι Σαγγαρίοιο:
	τῷ μιν ἐεισάμενος προσέφη Διὸς υἱὸς ̓Απόλλων:
	̔́Εκτορ τίπτε μάχης ἀποπαύεαι; οὐδέ τί σε χρή.
	αἴθ' ὅσον ἥσσων εἰμί, τόσον σέο φέρτερος εἴην:
	τώ κε τάχα στυγερῶς πολέμου ἀπερωήσειας.
	ἀλλ' ἄγε Πατρόκλῳ ἔφεπε κρατερώνυχας ἵππους,
	αἴ κέν πώς μιν ἕλῃς, δώῃ δέ τοι εὖχος ̓Απόλλων.
	ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,
	Κεβριόνῃ δ' ἐκέλευσε δαί̈φρονι φαίδιμος ̔́Εκτωρ
	ἵππους ἐς πόλεμον πεπληγέμεν. αὐτὰρ ̓Απόλλων
	δύσεθ' ὅμιλον ἰών, ἐν δὲ κλόνον ̓Αργείοισιν
	ἧκε κακόν, Τρωσὶν δὲ καὶ ̔́Εκτορι κῦδος ὄπαζεν.
	̔́Εκτωρ δ' ἄλλους μὲν Δαναοὺς ἔα οὐδ' ἐνάριζεν:
	αὐτὰρ ὃ Πατρόκλῳ ἔφεπε κρατερώνυχας ἵππους.
	Πάτροκλος δ' ἑτέρωθεν ἀφ' ἵππων ἆλτο χαμᾶζε
	σκαιῇ ἔγχος ἔχων: ἑτέρηφι δὲ λάζετο πέτρον
	μάρμαρον ὀκριόεντα τόν οἱ περὶ χεὶρ ἐκάλυψεν,
	ἧκε δ' ἐρεισάμενος, οὐδὲ δὴν χάζετο φωτός,
	οὐδ' ἁλίωσε βέλος, βάλε δ' ̔́Εκτορος ἡνιοχῆα
	Κεβριόνην νόθον υἱὸν ἀγακλῆος Πριάμοιο
	ἵππων ἡνί' ἔχοντα μετώπιον ὀξέϊ λᾶϊ.
	ἀμφοτέρας δ' ὀφρῦς σύνελεν λίθος, οὐδέ οἱ ἔσχεν
	ὀστέον, ὀφθαλμοὶ δὲ χαμαὶ πέσον ἐν κονίῃσιν
	αὐτοῦ πρόσθε ποδῶν: ὃ δ' ἄρ' ἀρνευτῆρι ἐοικὼς
	κάππες' ἀπ' εὐεργέος δίφρου, λίπε δ' ὀστέα θυμός.
	τὸν δ' ἐπικερτομέων προσέφης Πατρόκλεες ἱππεῦ:
	ὢ πόποι ἦ μάλ' ἐλαφρὸς ἀνήρ, ὡς ῥεῖα κυβιστᾷ.
	εἰ δή που καὶ πόντῳ ἐν ἰχθυόεντι γένοιτο,
	πολλοὺς ἂν κορέσειεν ἀνὴρ ὅδε τήθεα διφῶν
	νηὸς ἀποθρῴσκων, εἰ καὶ δυσπέμφελος εἴη,
	ὡς νῦν ἐν πεδίῳ ἐξ ἵππων ῥεῖα κυβιστᾷ.
	ἦ ῥα καὶ ἐν Τρώεσσι κυβιστητῆρες ἔασιν.
	ὣς εἰπὼν ἐπὶ Κεβριόνῃ ἥρωϊ βεβήκει
	οἶμα λέοντος ἔχων, ὅς τε σταθμοὺς κεραί̈ζων
	ἔβλητο πρὸς στῆθος, ἑή τέ μιν ὤλεσεν ἀλκή:
	ὣς ἐπὶ Κεβριόνῃ Πατρόκλεες ἆλσο μεμαώς.
	̔́Εκτωρ δ' αὖθ' ἑτέρωθεν ἀφ' ἵππων ἆλτο χαμᾶζε.
	τὼ περὶ Κεβριόναο λέονθ' ὣς δηρινθήτην,
	ὥ τ' ὄρεος κορυφῇσι περὶ κταμένης ἐλάφοιο
	ἄμφω πεινάοντε μέγα φρονέοντε μάχεσθον:
	ὣς περὶ Κεβριόναο δύω μήστωρες ἀϋτῆς
	Πάτροκλός τε Μενοιτιάδης καὶ φαίδιμος ̔́Εκτωρ
	ἵεντ' ἀλλήλων ταμέειν χρόα νηλέϊ χαλκῷ.
	̔́Εκτωρ μὲν κεφαλῆφιν ἐπεὶ λάβεν οὐχὶ μεθίει:
	Πάτροκλος δ' ἑτέρωθεν ἔχεν ποδός: οἳ δὲ δὴ ἄλλοι
	Τρῶες καὶ Δαναοὶ σύναγον κρατερὴν ὑσμίνην.
	ὡς δ' Εὖρός τε Νότος τ' ἐριδαίνετον ἀλλήλοιιν
	οὔρεος ἐν βήσσῃς βαθέην πελεμιζέμεν ὕλην
	φηγόν τε μελίην τε τανύφλοιόν τε κράνειαν,
	αἵ τε πρὸς ἀλλήλας ἔβαλον τανυήκεας ὄζους
	ἠχῇ θεσπεσίῃ, πάταγος δέ τε ἀγνυμενάων,
	ὣς Τρῶες καὶ ̓Αχαιοὶ ἐπ' ἀλλήλοισι θορόντες
	δῄουν, οὐδ' ἕτεροι μνώοντ' ὀλοοῖο φόβοιο.
	πολλὰ δὲ Κεβριόνην ἀμφ' ὀξέα δοῦρα πεπήγει
	ἰοί τε πτερόεντες ἀπὸ νευρῆφι θορόντες,
	πολλὰ δὲ χερμάδια μεγάλ' ἀσπίδας ἐστυφέλιξαν
	μαρναμένων ἀμφ' αὐτόν: ὃ δ' ἐν στροφάλιγγι κονίης
	κεῖτο μέγας μεγαλωστί, λελασμένος ἱπποσυνάων.
	ὄφρα μὲν ̓Ηέλιος μέσον οὐρανὸν ἀμφιβεβήκει,
	τόφρα μάλ' ἀμφοτέρων βέλε' ἥπτετο, πῖπτε δὲ λαός:
	ἦμος δ' ̓Ηέλιος μετενίσετο βουλυτὸν δέ,
	καὶ τότε δή ῥ' ὑπὲρ αἶσαν ̓Αχαιοὶ φέρτεροι ἦσαν.
	ἐκ μὲν Κεβριόνην βελέων ἥρωα ἔρυσσαν
	Τρώων ἐξ ἐνοπῆς, καὶ ἀπ' ὤμων τεύχε' ἕλοντο,
	Πάτροκλος δὲ Τρωσὶ κακὰ φρονέων ἐνόρουσε.
	τρὶς μὲν ἔπειτ' ἐπόρουσε θοῷ ἀτάλαντος ̓́Αρηϊ
	σμερδαλέα ἰάχων, τρὶς δ' ἐννέα φῶτας ἔπεφνεν.
	ἀλλ' ὅτε δὴ τὸ τέταρτον ἐπέσσυτο δαίμονι ἶσος,
	ἔνθ' ἄρα τοι Πάτροκλε φάνη βιότοιο τελευτή:
	ἤντετο γάρ τοι Φοῖβος ἐνὶ κρατερῇ ὑσμίνῃ
	δεινός: ὃ μὲν τὸν ἰόντα κατὰ κλόνον οὐκ ἐνόησεν,
	ἠέρι γὰρ πολλῇ κεκαλυμμένος ἀντεβόλησε:
	στῆ δ' ὄπιθεν, πλῆξεν δὲ μετάφρενον εὐρέε τ' ὤμω
	χειρὶ καταπρηνεῖ, στρεφεδίνηθεν δέ οἱ ὄσσε.
	τοῦ δ' ἀπὸ μὲν κρατὸς κυνέην βάλε Φοῖβος ̓Απόλλων:
	ἣ δὲ κυλινδομένη καναχὴν ἔχε ποσσὶν ὑφ' ἵππων
	αὐλῶπις τρυφάλεια, μιάνθησαν δὲ ἔθειραι
	αἵματι καὶ κονίῃσι: πάρος γε μὲν οὐ θέμις ἦεν
	ἱππόκομον πήληκα μιαίνεσθαι κονίῃσιν,
	ἀλλ' ἀνδρὸς θείοιο κάρη χαρίεν τε μέτωπον
	ῥύετ' ̓Αχιλλῆος: τότε δὲ Ζεὺς ̔́Εκτορι δῶκεν
	ᾗ κεφαλῇ φορέειν, σχεδόθεν δέ οἱ ἦεν ὄλεθρος.
	πᾶν δέ οἱ ἐν χείρεσσιν ἄγη δολιχόσκιον ἔγχος
	βριθὺ μέγα στιβαρὸν κεκορυθμένον: αὐτὰρ ἀπ' ὤμων
	ἀσπὶς σὺν τελαμῶνι χαμαὶ πέσε τερμιόεσσα.
	λῦσε δέ οἱ θώρηκα ἄναξ Διὸς υἱὸς ̓Απόλλων.
	τὸν δ' ἄτη φρένας εἷλε, λύθεν δ' ὑπὸ φαίδιμα γυῖα,
	στῆ δὲ ταφών: ὄπιθεν δὲ μετάφρενον ὀξέϊ δουρὶ
	ὤμων μεσσηγὺς σχεδόθεν βάλε Δάρδανος ἀνὴρ
	Πανθοί̈δης Εὔφορβος, ὃς ἡλικίην ἐκέκαστο
	ἔγχεί̈ θ' ἱπποσύνῃ τε πόδεσσί τε καρπαλίμοισι:
	καὶ γὰρ δὴ τότε φῶτας ἐείκοσι βῆσεν ἀφ' ἵππων
	πρῶτ' ἐλθὼν σὺν ὄχεσφι διδασκόμενος πολέμοιο:
	ὅς τοι πρῶτος ἐφῆκε βέλος Πατρόκλεες ἱππεῦ
	οὐδὲ δάμασς': ὃ μὲν αὖτις ἀνέδραμε, μίκτο δ' ὁμίλῳ,
	ἐκ χροὸς ἁρπάξας δόρυ μείλινον, οὐδ' ὑπέμεινε
	Πάτροκλον γυμνόν περ ἐόντ' ἐν δηϊοτῆτι.
	Πάτροκλος δὲ θεοῦ πληγῇ καὶ δουρὶ δαμασθεὶς
	ἂψ ἑτάρων εἰς ἔθνος ἐχάζετο κῆρ' ἀλεείνων.
	̔́Εκτωρ δ' ὡς εἶδεν Πατροκλῆα μεγάθυμον
	ἂψ ἀναχαζόμενον βεβλημένον ὀξέϊ χαλκῷ,
	ἀγχίμολόν ῥά οἱ ἦλθε κατὰ στίχας, οὖτα δὲ δουρὶ
	νείατον ἐς κενεῶνα, διὰ πρὸ δὲ χαλκὸν ἔλασσε:
	δούπησεν δὲ πεσών, μέγα δ' ἤκαχε λαὸν ̓Αχαιῶν:
	ὡς δ' ὅτε σῦν ἀκάμαντα λέων ἐβιήσατο χάρμῃ,
	ὥ τ' ὄρεος κορυφῇσι μέγα φρονέοντε μάχεσθον
	πίδακος ἀμφ' ὀλίγης: ἐθέλουσι δὲ πιέμεν ἄμφω:
	πολλὰ δέ τ' ἀσθμαίνοντα λέων ἐδάμασσε βίηφιν:
	ὣς πολέας πεφνόντα Μενοιτίου ἄλκιμον υἱὸν
	̔́Εκτωρ Πριαμίδης σχεδὸν ἔγχεϊ θυμὸν ἀπηύρα,
	καί οἱ ἐπευχόμενος ἔπεα πτερόεντα προσηύδα:
	Πάτροκλ' ἦ που ἔφησθα πόλιν κεραϊξέμεν ἁμήν,
	Τρωϊάδας δὲ γυναῖκας ἐλεύθερον ἦμαρ ἀπούρας
	ἄξειν ἐν νήεσσι φίλην ἐς πατρίδα γαῖαν
	νήπιε: τάων δὲ πρόσθ' ̔́Εκτορος ὠκέες ἵπποι
	ποσσὶν ὀρωρέχαται πολεμίζειν: ἔγχεϊ δ' αὐτὸς
	Τρωσὶ φιλοπτολέμοισι μεταπρέπω, ὅ σφιν ἀμύνω
	ἦμαρ ἀναγκαῖον: σὲ δέ τ' ἐνθάδε γῦπες ἔδονται.
	ἆ δείλ', οὐδέ τοι ἐσθλὸς ἐὼν χραίσμησεν ̓Αχιλλεύς,
	ὅς πού τοι μάλα πολλὰ μένων ἐπετέλλετ' ἰόντι:
	μή μοι πρὶν ἰέναι Πατρόκλεες ἱπποκέλευθε
	νῆας ἔπι γλαφυρὰς πρὶν ̔́Εκτορος ἀνδροφόνοιο
	αἱματόεντα χιτῶνα περὶ στήθεσσι δαί̈ξαι.
	ὥς πού σε προσέφη, σοὶ δὲ φρένας ἄφρονι πεῖθε.
	τὸν δ' ὀλιγοδρανέων προσέφης Πατρόκλεες ἱππεῦ:
	ἤδη νῦν ̔́Εκτορ μεγάλ' εὔχεο: σοὶ γὰρ ἔδωκε
	νίκην Ζεὺς Κρονίδης καὶ ̓Απόλλων, οἵ με δάμασσαν
	ῥηιδίως: αὐτοὶ γὰρ ἀπ' ὤμων τεύχε' ἕλοντο.
	τοιοῦτοι δ' εἴ πέρ μοι ἐείκοσιν ἀντεβόλησαν,
	πάντές κ' αὐτόθ' ὄλοντο ἐμῷ ὑπὸ δουρὶ δαμέντες.
	ἀλλά με μοῖρ' ὀλοὴ καὶ Λητοῦς ἔκτανεν υἱός,
	ἀνδρῶν δ' Εὔφορβος: σὺ δέ με τρίτος ἐξεναρίζεις.
	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:
	οὔ θην οὐδ' αὐτὸς δηρὸν βέῃ, ἀλλά τοι ἤδη
	ἄγχι παρέστηκεν θάνατος καὶ μοῖρα κραταιὴ
	χερσὶ δαμέντ' ̓Αχιλῆος ἀμύμονος Αἰακίδαο.
	ὣς ἄρα μιν εἰπόντα τέλος θανάτοιο κάλυψε:
	ψυχὴ δ' ἐκ ῥεθέων πταμένη ̓́Αϊδος δὲ βεβήκει
	ὃν πότμον γοόωσα λιποῦς' ἀνδροτῆτα καὶ ἥβην.
	τὸν καὶ τεθνηῶτα προσηύδα φαίδιμος ̔́Εκτωρ:
	Πατρόκλεις τί νύ μοι μαντεύεαι αἰπὺν ὄλεθρον;
	τίς δ' οἶδ' εἴ κ' ̓Αχιλεὺς Θέτιδος πάϊς ἠϋκόμοιο
	φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;
	ὣς ἄρα φωνήσας δόρυ χάλκεον ἐξ ὠτειλῆς
	εἴρυσε λὰξ προσβάς, τὸν δ' ὕπτιον ὦς' ἀπὸ δουρός.
	αὐτίκα δὲ ξὺν δουρὶ μετ' Αὐτομέδοντα βεβήκει
	ἀντίθεον θεράποντα ποδώκεος Αἰακίδαο:
	ἵετο γὰρ βαλέειν: τὸν δ' ἔκφερον ὠκέες ἵπποι
	ἄμβροτοι, οὓς Πηλῆϊ θεοὶ δόσαν ἀγλαὰ δῶρα.
