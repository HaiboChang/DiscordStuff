	ἀλλ' ὅτε δὴ πόρον ἷξον ἐϋρρεῖος ποταμοῖο
	Ξάνθου δινήεντος, ὃν ἀθάνατος τέκετο Ζεύς,
	ἔνθα διατμήξας τοὺς μὲν πεδίον δὲ δίωκε
	πρὸς πόλιν, ᾗ περ ̓Αχαιοὶ ἀτυζόμενοι φοβέοντο
	ἤματι τῷ προτέρῳ, ὅτε μαίνετο φαίδιμος ̔́Εκτωρ:
	τῇ ῥ' οἵ γε προχέοντο πεφυζότες, ἠέρα δ' ̔́Ηρη
	πίτνα πρόσθε βαθεῖαν ἐρυκέμεν: ἡμίσεες δὲ
	ἐς ποταμὸν εἰλεῦντο βαθύρροον ἀργυροδίνην,
	ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα,
	ὄχθαι δ' ἀμφὶ περὶ μεγάλ' ἴαχον: οἳ δ' ἀλαλητῷ
	ἔννεον ἔνθα καὶ ἔνθα ἑλισσόμενοι περὶ δίνας.
	ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται
	φευγέμεναι ποταμὸν δέ: τὸ δὲ φλέγει ἀκάματον πῦρ
	ὄρμενον ἐξαίφνης, ταὶ δὲ πτώσσουσι καθ' ὕδωρ:
	ὣς ὑπ' ̓Αχιλλῆος Ξάνθου βαθυδινήεντος
	πλῆτο ῥόος κελάδων ἐπιμὶξ ἵππων τε καὶ ἀνδρῶν.
	αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ
	κεκλιμένον μυρίκῃσιν, ὃ δ' ἔσθορε δαίμονι ἶσος
	φάσγανον οἶον ἔχων, κακὰ δὲ φρεσὶ μήδετο ἔργα,
	τύπτε δ' ἐπιστροφάδην: τῶν δὲ στόνος ὄρνυτ' ἀεικὴς
	ἄορι θεινομένων, ἐρυθαίνετο δ' αἵματι ὕδωρ.
	ὡς δ' ὑπὸ δελφῖνος μεγακήτεος ἰχθύες ἄλλοι
	φεύγοντες πιμπλᾶσι μυχοὺς λιμένος εὐόρμου
	δειδιότες: μάλα γάρ τε κατεσθίει ὅν κε λάβῃσιν:
	ὣς Τρῶες ποταμοῖο κατὰ δεινοῖο ῥέεθρα
	πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων,
	ζωοὺς ἐκ ποταμοῖο δυώδεκα λέξατο κούρους
	ποινὴν Πατρόκλοιο Μενοιτιάδαο θανόντος:
	τοὺς ἐξῆγε θύραζε τεθηπότας ἠύ̈τε νεβρούς,
	δῆσε δ' ὀπίσσω χεῖρας ἐϋτμήτοισιν ἱμᾶσι,
	τοὺς αὐτοὶ φορέεσκον ἐπὶ στρεπτοῖσι χιτῶσι,
	δῶκε δ' ἑταίροισιν κατάγειν κοίλας ἐπὶ νῆας.
	αὐτὰρ ὃ ἂψ ἐπόρουσε δαϊζέμεναι μενεαίνων.
	ἔνθ' υἷι Πριάμοιο συνήντετο Δαρδανίδαο
	ἐκ ποταμοῦ φεύγοντι Λυκάονι, τόν ῥά ποτ' αὐτὸς
	ἦγε λαβὼν ἐκ πατρὸς ἀλωῆς οὐκ ἐθέλοντα
	ἐννύχιος προμολών: ὃ δ' ἐρινεὸν ὀξέϊ χαλκῷ
	τάμνε νέους ὄρπηκας, ἵν' ἅρματος ἄντυγες εἶεν:
	τῷ δ' ἄρ' ἀνώϊστον κακὸν ἤλυθε δῖος ̓Αχιλλεύς.
	καὶ τότε μέν μιν Λῆμνον ἐϋκτιμένην ἐπέρασσε
	νηυσὶν ἄγων, ἀτὰρ υἱὸς ̓Ιήσονος ὦνον ἔδωκε:
	κεῖθεν δὲ ξεῖνός μιν ἐλύσατο πολλὰ δ' ἔδωκεν
	̓́Ιμβριος ̓Ηετίων, πέμψεν δ' ἐς δῖαν ̓Αρίσβην:
	ἔνθεν ὑπεκπροφυγὼν πατρώϊον ἵκετο δῶμα.
	ἕνδεκα δ' ἤματα θυμὸν ἐτέρπετο οἷσι φίλοισιν
	ἐλθὼν ἐκ Λήμνοιο: δυωδεκάτῃ δέ μιν αὖτις
	χερσὶν ̓Αχιλλῆος θεὸς ἔμβαλεν, ὅς μιν ἔμελλε
	πέμψειν εἰς ̓Αί̈δαο καὶ οὐκ ἐθέλοντα νέεσθαι.
	τὸν δ' ὡς οὖν ἐνόησε ποδάρκης δῖος ̓Αχιλλεὺς
	γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος,
	ἀλλὰ τὰ μέν ῥ' ἀπὸ πάντα χαμαὶ βάλε: τεῖρε γὰρ ἱδρὼς
	φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:
	ὀχθήσας δ' ἄρα εἶπε πρὸς ὃν μεγαλήτορα θυμόν:
	ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:
	ἦ μάλα δὴ Τρῶες μεγαλήτορες οὕς περ ἔπεφνον
	αὖτις ἀναστήσονται ὑπὸ ζόφου ἠερόεντος,
	οἷον δὴ καὶ ὅδ' ἦλθε φυγὼν ὕπο νηλεὲς ἦμαρ
	Λῆμνον ἐς ἠγαθέην πεπερημένος: οὐδέ μιν ἔσχε
	πόντος ἁλὸς πολιῆς, ὃ πολέας ἀέκοντας ἐρύκει.
	ἀλλ' ἄγε δὴ καὶ δουρὸς ἀκωκῆς ἡμετέροιο
	γεύσεται, ὄφρα ἴδωμαι ἐνὶ φρεσὶν ἠδὲ δαείω
	ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει
	γῆ φυσίζοος, ἥ τε κατὰ κρατερόν περ ἐρύκει.
	ὣς ὅρμαινε μένων: ὃ δέ οἱ σχεδὸν ἦλθε τεθηπὼς
	γούνων ἅψασθαι μεμαώς, περὶ δ' ἤθελε θυμῷ
	ἐκφυγέειν θάνατόν τε κακὸν καὶ κῆρα μέλαιναν.
	ἤτοι ὃ μὲν δόρυ μακρὸν ἀνέσχετο δῖος ̓Αχιλλεὺς
	οὐτάμεναι μεμαώς, ὃ δ' ὑπέδραμε καὶ λάβε γούνων
	κύψας: ἐγχείη δ' ἄρ' ὑπὲρ νώτου ἐνὶ γαίῃ
	ἔστη ἱεμένη χροὸς ἄμεναι ἀνδρομέοιο.
	αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,
	τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:
	καί μιν φωνήσας ἔπεα πτερόεντα προσηύδα:
	γουνοῦμαι ς' ̓Αχιλεῦ: σὺ δέ μ' αἴδεο καί μ' ἐλέησον:
	ἀντί τοί εἰμ' ἱκέταο διοτρεφὲς αἰδοίοιο:
	πὰρ γὰρ σοὶ πρώτῳ πασάμην Δημήτερος ἀκτὴν
	ἤματι τῷ ὅτε μ' εἷλες ἐϋκτιμένῃ ἐν ἀλωῇ,
	καί μ' ἐπέρασσας ἄνευθεν ἄγων πατρός τε φίλων τε
	Λῆμνον ἐς ἠγαθέην, ἑκατόμβοιον δέ τοι ἦλφον.
	νῦν δὲ λύμην τρὶς τόσσα πορών: ἠὼς δέ μοί ἐστιν
	ἥδε δυωδεκάτη, ὅτ' ἐς ̓́Ιλιον εἰλήλουθα
	πολλὰ παθών: νῦν αὖ με τεῇς ἐν χερσὶν ἔθηκε
	μοῖρ' ὀλοή: μέλλω που ἀπεχθέσθαι Διὶ πατρί,
	ὅς με σοὶ αὖτις δῶκε: μινυνθάδιον δέ με μήτηρ
	γείνατο Λαοθόη θυγάτηρ ̓́Αλταο γέροντος
	̓́Αλτεω, ὃς Λελέγεσσι φιλοπτολέμοισιν ἀνάσσει
	Πήδασον αἰπήεσσαν ἔχων ἐπὶ Σατνιόεντι.
	τοῦ δ' ἔχε θυγατέρα Πρίαμος, πολλὰς δὲ καὶ ἄλλας:
	τῆς δὲ δύω γενόμεσθα, σὺ δ' ἄμφω δειροτομήσεις,
	ἤτοι τὸν πρώτοισι μετὰ πρυλέεσσι δάμασσας
	ἀντίθεον Πολύδωρον, ἐπεὶ βάλες ὀξέϊ δουρί:
	νῦν δὲ δὴ ἐνθάδ' ἐμοὶ κακὸν ἔσσεται: οὐ γὰρ ὀί̈ω
	σὰς χεῖρας φεύξεσθαι, ἐπεί ῥ' ἐπέλασσέ γε δαίμων.
	ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:
	μή με κτεῖν', ἐπεὶ οὐχ ὁμογάστριος ̔́Εκτορός εἰμι,
	ὅς τοι ἑταῖρον ἔπεφνεν ἐνηέα τε κρατερόν τε.
	ὣς ἄρα μιν Πριάμοιο προσηύδα φαίδιμος υἱὸς
	λισσόμενος ἐπέεσσιν, ἀμείλικτον δ' ὄπ' ἄκουσε:
	νήπιε μή μοι ἄποινα πιφαύσκεο μηδ' ἀγόρευε:
	πρὶν μὲν γὰρ Πάτροκλον ἐπισπεῖν αἴσιμον ἦμαρ
	τόφρά τί μοι πεφιδέσθαι ἐνὶ φρεσὶ φίλτερον ἦεν
	Τρώων, καὶ πολλοὺς ζωοὺς ἕλον ἠδ' ἐπέρασσα:
	νῦν δ' οὐκ ἔσθ' ὅς τις θάνατον φύγῃ ὅν κε θεός γε
	̓Ιλίου προπάροιθεν ἐμῇς ἐν χερσὶ βάλῃσι
	καὶ πάντων Τρώων, περὶ δ' αὖ Πριάμοιό γε παίδων.
	ἀλλὰ φίλος θάνε καὶ σύ: τί ἦ ὀλοφύρεαι οὕτως;
	κάτθανε καὶ Πάτροκλος, ὅ περ σέο πολλὸν ἀμείνων.
	οὐχ ὁράᾳς οἷος καὶ ἐγὼ καλός τε μέγας τε;
	πατρὸς δ' εἴμ' ἀγαθοῖο, θεὰ δέ με γείνατο μήτηρ:
	ἀλλ' ἔπι τοι καὶ ἐμοὶ θάνατος καὶ μοῖρα κραταιή:
	ἔσσεται ἢ ἠὼς ἢ δείλη ἢ μέσον ἦμαρ
	ὁππότε τις καὶ ἐμεῖο ̓́Αρῃ ἐκ θυμὸν ἕληται
	ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.
	ὣς φάτο, τοῦ δ' αὐτοῦ λύτο γούνατα καὶ φίλον ἦτορ:
	ἔγχος μέν ῥ' ἀφέηκεν, ὃ δ' ἕζετο χεῖρε πετάσσας
	ἀμφοτέρας: ̓Αχιλεὺς δὲ ἐρυσσάμενος ξίφος ὀξὺ
	τύψε κατὰ κληῖ̈δα παρ' αὐχένα, πᾶν δέ οἱ εἴσω
	δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ
	κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν.
	τὸν δ' ̓Αχιλεὺς ποταμὸν δὲ λαβὼν ποδὸς ἧκε φέρεσθαι,
	καί οἱ ἐπευχόμενος ἔπεα πτερόεντ' ἀγόρευεν:
	ἐνταυθοῖ νῦν κεῖσο μετ' ἰχθύσιν, οἵ ς' ὠτειλὴν
	αἷμ' ἀπολιχμήσονται ἀκηδέες: οὐδέ σε μήτηρ
	ἐνθεμένη λεχέεσσι γοήσεται, ἀλλὰ Σκάμανδρος
	οἴσει δινήεις εἴσω ἁλὸς εὐρέα κόλπον:
	θρῴσκων τις κατὰ κῦμα μέλαιναν φρῖχ' ὑπαί̈ξει
	ἰχθύς, ὅς κε φάγῃσι Λυκάονος ἀργέτα δημόν.
	φθείρεσθ' εἰς ὅ κεν ἄστυ κιχείομεν ̓Ιλίου ἱρῆς
	ὑμεῖς μὲν φεύγοντες, ἐγὼ δ' ὄπιθεν κεραί̈ζων.
	οὐδ' ὑμῖν ποταμός περ ἐύ̈ρροος ἀργυροδίνης
	ἀρκέσει, ᾧ δὴ δηθὰ πολέας ἱερεύετε ταύρους,
	ζωοὺς δ' ἐν δίνῃσι καθίετε μώνυχας ἵππους.
	ἀλλὰ καὶ ὧς ὀλέεσθε κακὸν μόρον, εἰς ὅ κε πάντες
	τίσετε Πατρόκλοιο φόνον καὶ λοιγὸν ̓Αχαιῶν,
	οὓς ἐπὶ νηυσὶ θοῇσιν ἐπέφνετε νόσφιν ἐμεῖο.
	ὣς ἄρ' ἔφη, ποταμὸς δὲ χολώσατο κηρόθι μᾶλλον,
	ὅρμηνεν δ' ἀνὰ θυμὸν ὅπως παύσειε πόνοιο
	δῖον ̓Αχιλλῆα, Τρώεσσι δὲ λοιγὸν ἀλάλκοι.
	τόφρα δὲ Πηλέος υἱὸς ἔχων δολιχόσκιον ἔγχος
	̓Αστεροπαίῳ ἐπᾶλτο κατακτάμεναι μενεαίνων
	υἱέϊ Πηλεγόνος: τὸν δ' ̓Αξιὸς εὐρυρέεθρος
	γείνατο καὶ Περίβοια ̓Ακεσσαμενοῖο θυγατρῶν
	πρεσβυτάτη: τῇ γάρ ῥα μίγη ποταμὸς βαθυδίνης.
	τῷ ῥ' ̓Αχιλεὺς ἐπόρουσεν, ὃ δ' ἀντίος ἐκ ποταμοῖο
	ἔστη ἔχων δύο δοῦρε: μένος δέ οἱ ἐν φρεσὶ θῆκε
	Ξάνθος, ἐπεὶ κεχόλωτο δαϊκταμένων αἰζηῶν,
	τοὺς ̓Αχιλεὺς ἐδάϊζε κατὰ ῥόον οὐδ' ἐλέαιρεν.
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
	τὸν πρότερος προσέειπε ποδάρκης δῖος ̓Αχιλλεύς:
	τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;
	δυστήνων δέ τε παῖδες ἐμῷ μένει ἀντιόωσι.
	τὸν δ' αὖ Πηλεγόνος προσεφώνεε φαίδιμος υἱός:
	Πηλεί̈δη μεγάθυμε τί ἦ γενεὴν ἐρεείνεις;
	εἴμ' ἐκ Παιονίης ἐριβώλου τηλόθ' ἐούσης
	Παίονας ἄνδρας ἄγων δολιχεγχέας: ἥδε δέ μοι νῦν
	ἠὼς ἑνδεκάτη ὅτε ̓́Ιλιον εἰλήλουθα.
	αὐτὰρ ἐμοὶ γενεὴ ἐξ ̓Αξιοῦ εὐρὺ ῥέοντος
	̓Αξιοῦ, ὃς κάλλιστον ὕδωρ ἐπὶ γαῖαν ἵησιν,
	ὃς τέκε Πηλεγόνα κλυτὸν ἔγχεϊ: τὸν δ' ἐμέ φασι
	γείνασθαι: νῦν αὖτε μαχώμεθα φαίδιμ' ̓Αχιλλεῦ.
	ὣς φάτ' ἀπειλήσας, ὃ δ' ἀνέσχετο δῖος ̓Αχιλλεὺς
	Πηλιάδα μελίην: ὃ δ' ἁμαρτῇ δούρασιν ἀμφὶς
	ἥρως ̓Αστεροπαῖος, ἐπεὶ περιδέξιος ἦεν.
	καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ
	ῥῆξε σάκος: χρυσὸς γὰρ ἐρύκακε δῶρα θεοῖο:
	τῷ δ' ἑτέρῳ μιν πῆχυν ἐπιγράβδην βάλε χειρὸς
	δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ
	γαίῃ ἐνεστήρικτο λιλαιομένη χροὸς ἆσαι.
	δεύτερος αὖτ' ̓Αχιλεὺς μελίην ἰθυπτίωνα
	̓Αστεροπαίῳ ἐφῆκε κατακτάμεναι μενεαίνων.
	καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην,
	μεσσοπαγὲς δ' ἄρ' ἔθηκε κατ' ὄχθης μείλινον ἔγχος.
	Πηλεί̈δης δ' ἄορ ὀξὺ ἐρυσσάμενος παρὰ μηροῦ
	ἆλτ' ἐπί οἱ μεμαώς: ὃ δ' ἄρα μελίην ̓Αχιλῆος
	οὐ δύνατ' ἐκ κρημνοῖο ἐρύσσαι χειρὶ παχείῃ.
	τρὶς μέν μιν πελέμιξεν ἐρύσσασθαι μενεαίνων,
	τρὶς δὲ μεθῆκε βίης: τὸ δὲ τέτρατον ἤθελε θυμῷ
	ἆξαι ἐπιγνάμψας δόρυ μείλινον Αἰακίδαο,
	ἀλλὰ πρὶν ̓Αχιλεὺς σχεδὸν ἄορι θυμὸν ἀπηύρα.
	γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι
	χύντο χαμαὶ χολάδες: τὸν δὲ σκότος ὄσσε κάλυψεν
	ἀσθμαίνοντ': ̓Αχιλεὺς δ' ἄρ' ἐνὶ στήθεσσιν ὀρούσας
	τεύχεά τ' ἐξενάριξε καὶ εὐχόμενος ἔπος ηὔδα:
	κεῖς' οὕτως: χαλεπόν τοι ἐρισθενέος Κρονίωνος
	παισὶν ἐριζέμεναι ποταμοῖό περ ἐκγεγαῶτι.
	φῆσθα σὺ μὲν ποταμοῦ γένος ἔμμεναι εὐρὺ ῥέοντος,
	αὐτὰρ ἐγὼ γενεὴν μεγάλου Διὸς εὔχομαι εἶναι.
	τίκτέ μ' ἀνὴρ πολλοῖσιν ἀνάσσων Μυρμιδόνεσσι
	Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν.
	τὼ κρείσσων μὲν Ζεὺς ποταμῶν ἁλιμυρηέντων,
	κρείσσων αὖτε Διὸς γενεὴ ποταμοῖο τέτυκται.
	καὶ γὰρ σοὶ ποταμός γε πάρα μέγας, εἰ δύναταί τι
	χραισμεῖν: ἀλλ' οὐκ ἔστι Διὶ Κρονίωνι μάχεσθαι,
	τῷ οὐδὲ κρείων ̓Αχελώϊος ἰσοφαρίζει,
	οὐδὲ βαθυρρείταο μέγα σθένος ̓Ωκεανοῖο,
	ἐξ οὗ περ πάντες ποταμοὶ καὶ πᾶσα θάλασσα
	καὶ πᾶσαι κρῆναι καὶ φρείατα μακρὰ νάουσιν:
	ἀλλὰ καὶ ὃς δείδοικε Διὸς μεγάλοιο κεραυνὸν
	δεινήν τε βροντήν, ὅτ' ἀπ' οὐρανόθεν σμαραγήσῃ.
	ἦ ῥα, καὶ ἐκ κρημνοῖο ἐρύσσατο χάλκεον ἔγχος,
	τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα,
	κείμενον ἐν ψαμάθοισι, δίαινε δέ μιν μέλαν ὕδωρ.
	τὸν μὲν ἄρ' ἐγχέλυές τε καὶ ἰχθύες ἀμφεπένοντο
	δημὸν ἐρεπτόμενοι ἐπινεφρίδιον κείροντες:
	αὐτὰρ ὃ βῆ ῥ' ἰέναι μετὰ Παίονας ἱπποκορυστάς,
	οἵ ῥ' ἔτι πὰρ ποταμὸν πεφοβήατο δινήεντα,
	ὡς εἶδον τὸν ἄριστον ἐνὶ κρατερῇ ὑσμίνῃ
	χέρς' ὕπο Πηλεί̈δαο καὶ ἄορι ἶφι δαμέντα.
	ἔνθ' ἕλε Θερσίλοχόν τε Μύδωνά τε ̓Αστύπυλόν τε
	Μνῆσόν τε Θρασίον τε καὶ Αἴνιον ἠδ' ̓Οφελέστην:
	καί νύ κ' ἔτι πλέονας κτάνε Παίονας ὠκὺς ̓Αχιλλεύς,
	εἰ μὴ χωσάμενος προσέφη ποταμὸς βαθυδίνης
	ἀνέρι εἰσάμενος, βαθέης δ' ἐκ φθέγξατο δίνης:
	ὦ ̓Αχιλεῦ, περὶ μὲν κρατέεις, περὶ δ' αἴσυλα ῥέζεις
	ἀνδρῶν: αἰεὶ γάρ τοι ἀμύνουσιν θεοὶ αὐτοί.
	εἴ τοι Τρῶας ἔδωκε Κρόνου παῖς πάντας ὀλέσσαι,
	ἐξ ἐμέθεν γ' ἐλάσας πεδίον κάτα μέρμερα ῥέζε:
	πλήθει γὰρ δή μοι νεκύων ἐρατεινὰ ῥέεθρα,
	οὐδέ τί πῃ δύναμαι προχέειν ῥόον εἰς ἅλα δῖαν
	στεινόμενος νεκύεσσι, σὺ δὲ κτείνεις ἀϊδήλως.
	ἀλλ' ἄγε δὴ καὶ ἔασον: ἄγη μ' ἔχει ὄρχαμε λαῶν.
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	ἔσται ταῦτα Σκάμανδρε διοτρεφές, ὡς σὺ κελεύεις.
	Τρῶας δ' οὐ πρὶν λήξω ὑπερφιάλους ἐναρίζων,
	πρὶν ἔλσαι κατὰ ἄστυ καὶ ̔́Εκτορι πειρηθῆναι
	ἀντιβίην, ἤ κέν με δαμάσσεται, ἦ κεν ἐγὼ τόν.
	ὣς εἰπὼν Τρώεσσιν ἐπέσσυτο δαίμονι ἶσος:
	καὶ τότ' ̓Απόλλωνα προσέφη ποταμὸς βαθυδίνης:
	ὢ πόποι ἀργυρότοξε Διὸς τέκος οὐ σύ γε βουλὰς
	εἰρύσαο Κρονίωνος, ὅ τοι μάλα πόλλ' ἐπέτελλε
	Τρωσὶ παρεστάμεναι καὶ ἀμύνειν, εἰς ὅ κεν ἔλθῃ
	δείελος ὀψὲ δύων, σκιάσῃ δ' ἐρίβωλον ἄρουραν.
	ἦ, καὶ ̓Αχιλλεὺς μὲν δουρικλυτὸς ἔνθορε μέσσῳ
	κρημνοῦ ἀπαί̈ξας: ὃ δ' ἐπέσσυτο οἴδματι θύων,
	πάντα δ' ὄρινε ῥέεθρα κυκώμενος, ὦσε δὲ νεκροὺς
	πολλούς, οἵ ῥα κατ' αὐτὸν ἅλις ἔσαν, οὓς κτάν' ̓Αχιλλεύς
	τοὺς ἔκβαλλε θύραζε μεμυκὼς ἠύ̈τε ταῦρος
	χέρσον δέ: ζωοὺς δὲ σάω κατὰ καλὰ ῥέεθρα,
	κρύπτων ἐν δίνῃσι βαθείῃσιν μεγάλῃσι.
	δεινὸν δ' ἀμφ' ̓Αχιλῆα κυκώμενον ἵστατο κῦμα,
	ὤθει δ' ἐν σάκεϊ πίπτων ῥόος: οὐδὲ πόδεσσιν
	εἶχε στηρίξασθαι: ὃ δὲ πτελέην ἕλε χερσὶν
	εὐφυέα μεγάλην: ἣ δ' ἐκ ῥιζῶν ἐριποῦσα
	κρημνὸν ἅπαντα διῶσεν, ἐπέσχε δὲ καλὰ ῥέεθρα
	ὄζοισιν πυκινοῖσι, γεφύρωσεν δέ μιν αὐτὸν
	εἴσω πᾶς' ἐριποῦς': ὃ δ' ἄρ' ἐκ δίνης ἀνορούσας
	ἤϊξεν πεδίοιο ποσὶ κραιπνοῖσι πέτεσθαι
	δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ
	ἀκροκελαινιόων, ἵνα μιν παύσειε πόνοιο
	δῖον ̓Αχιλλῆα, Τρώεσσι δὲ λοιγὸν ἀλάλκοι.
	Πηλεί̈δης δ' ἀπόρουσεν ὅσον τ' ἐπὶ δουρὸς ἐρωή,
	αἰετοῦ οἴματ' ἔχων μέλανος τοῦ θηρητῆρος,
	ὅς θ' ἅμα κάρτιστός τε καὶ ὤκιστος πετεηνῶν:
	τῷ ἐϊκὼς ἤϊξεν, ἐπὶ στήθεσσι δὲ χαλκὸς
	σμερδαλέον κονάβιζεν: ὕπαιθα δὲ τοῖο λιασθεὶς
	φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ.
	ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου
	ἂμ φυτὰ καὶ κήπους ὕδατι ῥόον ἡγεμονεύῃ
	χερσὶ μάκελλαν ἔχων, ἀμάρης ἐξ ἔχματα βάλλων:
	τοῦ μέν τε προρέοντος ὑπὸ ψηφῖδες ἅπασαι
	ὀχλεῦνται: τὸ δέ τ' ὦκα κατειβόμενον κελαρύζει
	χώρῳ ἔνι προαλεῖ, φθάνει δέ τε καὶ τὸν ἄγοντα:
	ὣς αἰεὶ ̓Αχιλῆα κιχήσατο κῦμα ῥόοιο
	καὶ λαιψηρὸν ἐόντα: θεοὶ δέ τε φέρτεροι ἀνδρῶν.
	ὁσσάκι δ' ὁρμήσειε ποδάρκης δῖος ̓Αχιλλεὺς
	στῆναι ἐναντίβιον καὶ γνώμεναι εἴ μιν ἅπαντες
	ἀθάνατοι φοβέουσι, τοὶ οὐρανὸν εὐρὺν ἔχουσι,
	τοσσάκι μιν μέγα κῦμα διιπετέος ποταμοῖο
	πλάζ' ὤμους καθύπερθεν: ὃ δ' ὑψόσε ποσσὶν ἐπήδα
	θυμῷ ἀνιάζων: ποταμὸς δ' ὑπὸ γούνατ' ἐδάμνα
	λάβρος ὕπαιθα ῥέων, κονίην δ' ὑπέρεπτε ποδοῖιν.
	Πηλεί̈δης δ' ᾤμωξεν ἰδὼν εἰς οὐρανὸν εὐρύν:
	Ζεῦ πάτερ ὡς οὔ τίς με θεῶν ἐλεεινὸν ὑπέστη
	ἐκ ποταμοῖο σαῶσαι: ἔπειτα δὲ καί τι πάθοιμι.
	ἄλλος δ' οὔ τις μοι τόσον αἴτιος Οὐρανιώνων,
	ἀλλὰ φίλη μήτηρ, ἥ με ψεύδεσσιν ἔθελγεν:
	ἥ μ' ἔφατο Τρώων ὑπὸ τείχεϊ θωρηκτάων
	λαιψηροῖς ὀλέεσθαι ̓Απόλλωνος βελέεσσιν.
	ὥς μ' ὄφελ' ̔́Εκτωρ κτεῖναι ὃς ἐνθάδε γ' ἔτραφ' ἄριστος:
	τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε:
	νῦν δέ με λευγαλέῳ θανάτῳ εἵμαρτο ἁλῶναι
	ἐρχθέντ' ἐν μεγάλῳ ποταμῷ ὡς παῖδα συφορβόν,
	ὅν ῥά τ' ἔναυλος ἀποέρσῃ χειμῶνι περῶντα.
	ὣς φάτο, τῷ δὲ μάλ' ὦκα Ποσειδάων καὶ ̓Αθήνη
	στήτην ἐγγὺς ἰόντε, δέμας δ' ἄνδρεσσιν ἐί̈κτην,
	χειρὶ δὲ χεῖρα λαβόντες ἐπιστώσαντ' ἐπέεσσι.
	τοῖσι δὲ μύθων ἦρχε Ποσειδάων ἐνοσίχθων:
	Πηλεί̈δη μήτ' ἄρ τι λίην τρέε μήτέ τι τάρβει:
	τοίω γάρ τοι νῶϊ θεῶν ἐπιταρρόθω εἰμὲν
	Ζηνὸς ἐπαινήσαντος ἐγὼ καὶ Παλλὰς ̓Αθήνη:
	ὡς οὔ τοι ποταμῷ γε δαμήμεναι αἴσιμόν ἐστιν,
	ἀλλ' ὅδε μὲν τάχα λωφήσει, σὺ δὲ εἴσεαι αὐτός:
	αὐτάρ τοι πυκινῶς ὑποθησόμεθ' αἴ κε πίθηαι:
	μὴ πρὶν παύειν χεῖρας ὁμοιί̈ου πολέμοιο
	πρὶν κατὰ ̓Ιλιόφι κλυτὰ τείχεα λαὸν ἐέλσαι
	Τρωϊκόν, ὅς κε φύγῃσι: σὺ δ' ̔́Εκτορι θυμὸν ἀπούρας
	ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.
	τὼ μὲν ἄρ' ὣς εἰπόντε μετ' ἀθανάτους ἀπεβήτην:
	αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,
	ἐς πεδίον: τὸ δὲ πᾶν πλῆθ' ὕδατος ἐκχυμένοιο,
	πολλὰ δὲ τεύχεα καλὰ δαὶ κταμένων αἰζηῶν
	πλῶον καὶ νέκυες: τοῦ δ' ὑψόσε γούνατ' ἐπήδα
	πρὸς ῥόον ἀί̈σσοντος ἀν' ἰθύν, οὐδέ μιν ἴσχεν
	εὐρὺ ῥέων ποταμός: μέγα γὰρ σθένος ἔμβαλ' ̓Αθήνη.
	οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον
	χώετο Πηλεί̈ωνι, κόρυσσε δὲ κῦμα ῥόοιο
	ὑψός' ἀειρόμενος, Σιμόεντι δὲ κέκλετ' ἀύ̈σας:
	φίλε κασίγνητε σθένος ἀνέρος ἀμφότεροί περ
	σχῶμεν, ἐπεὶ τάχα ἄστυ μέγα Πριάμοιο ἄνακτος
	ἐκπέρσει, Τρῶες δὲ κατὰ μόθον οὐ μενέουσιν.
	ἀλλ' ἐπάμυνε τάχιστα, καὶ ἐμπίπληθι ῥέεθρα
	ὕδατος ἐκ πηγέων, πάντας δ' ὀρόθυνον ἐναύλους,
	ἵστη δὲ μέγα κῦμα, πολὺν δ' ὀρυμαγδὸν ὄρινε
	φιτρῶν καὶ λάων, ἵνα παύσομεν ἄγριον ἄνδρα
	ὃς δὴ νῦν κρατέει, μέμονεν δ' ὅ γε ἶσα θεοῖσι.
	φημὶ γὰρ οὔτε βίην χραισμησέμεν οὔτέ τι εἶδος
	οὔτε τὰ τεύχεα καλά, τά που μάλα νειόθι λίμνης
	κείσεθ' ὑπ' ἰλύος κεκαλυμμένα: κὰδ δέ μιν αὐτὸν
	εἰλύσω ψαμάθοισιν ἅλις χέραδος περιχεύας
	μυρίον, οὐδέ οἱ ὀστέ' ἐπιστήσονται ̓Αχαιοὶ
	ἀλλέξαι: τόσσην οἱ ἄσιν καθύπερθε καλύψω.
	αὐτοῦ οἱ καὶ σῆμα τετεύξεται, οὐδέ τί μιν χρεὼ
	ἔσται τυμβοχόης, ὅτε μιν θάπτωσιν ̓Αχαιοί.
	ἦ, καὶ ἐπῶρτ' ̓Αχιλῆϊ κυκώμενος ὑψόσε θύων
	μορμύρων ἀφρῷ τε καὶ αἵματι καὶ νεκύεσσι.
	πορφύρεον δ' ἄρα κῦμα διιπετέος ποταμοῖο
	ἵστατ' ἀειρόμενον, κατὰ δ' ᾕρεε Πηλεί̈ωνα:
	̔́Ηρη δὲ μέγ' ἄϋσε περιδείσας' ̓Αχιλῆϊ
	μή μιν ἀποέρσειε μέγας ποταμὸς βαθυδίνης,
	αὐτίκα δ' ̔́Ηφαιστον προσεφώνεεν ὃν φίλον υἱόν:
	ὄρσεο κυλλοπόδιον ἐμὸν τέκος: ἄντα σέθεν γὰρ
	Ξάνθον δινήεντα μάχῃ ἠί̈σκομεν εἶναι:
	ἀλλ' ἐπάμυνε τάχιστα, πιφαύσκεο δὲ φλόγα πολλήν.
	αὐτὰρ ἐγὼ Ζεφύροιο καὶ ἀργεστᾶο Νότοιο
	εἴσομαι ἐξ ἁλόθεν χαλεπὴν ὄρσουσα θύελλαν,
	ἥ κεν ἀπὸ Τρώων κεφαλὰς καὶ τεύχεα κήαι
	φλέγμα κακὸν φορέουσα: σὺ δὲ Ξάνθοιο παρ' ὄχθας
	δένδρεα καῖ', ἐν δ' αὐτὸν ἵει πυρί: μὴ δέ σε πάμπαν
	μειλιχίοις ἐπέεσσιν ἀποτρεπέτω καὶ ἀρειῇ:
	μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ
	φθέγξομ' ἐγὼν ἰάχουσα, τότε σχεῖν ἀκάματον πῦρ.
	ὣς ἔφαθ', ̔́Ηφαιστος δὲ τιτύσκετο θεσπιδαὲς πῦρ.
	πρῶτα μὲν ἐν πεδίῳ πῦρ δαίετο, καῖε δὲ νεκροὺς
	πολλούς, οἵ ῥα κατ' αὐτὸν ἅλις ἔσαν, οὓς κτάν' ̓Αχιλλεύς:
	πᾶν δ' ἐξηράνθη πεδίον, σχέτο δ' ἀγλαὸν ὕδωρ.
	ὡς δ' ὅτ' ὀπωρινὸς Βορέης νεοαρδέ' ἀλωὴν
	αἶψ' ἀγξηράνῃ: χαίρει δέ μιν ὅς τις ἐθείρῃ:
	ὣς ἐξηράνθη πεδίον πᾶν, κὰδ δ' ἄρα νεκροὺς
	κῆεν: ὃ δ' ἐς ποταμὸν τρέψε φλόγα παμφανόωσαν.
	καίοντο πτελέαι τε καὶ ἰτέαι ἠδὲ μυρῖκαι,
	καίετο δὲ λωτός τε ἰδὲ θρύον ἠδὲ κύπειρον,
	τὰ περὶ καλὰ ῥέεθρα ἅλις ποταμοῖο πεφύκει:
	τείροντ' ἐγχέλυές τε καὶ ἰχθύες οἳ κατὰ δίνας,
	οἳ κατὰ καλὰ ῥέεθρα κυβίστων ἔνθα καὶ ἔνθα
	πνοιῇ τειρόμενοι πολυμήτιος ̔Ηφαίστοιο.
	καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:
	̔́Ηφαιστ', οὔ τις σοί γε θεῶν δύνατ' ἀντιφερίζειν,
	οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην.
	λῆγ' ἔριδος, Τρῶας δὲ καὶ αὐτίκα δῖος ̓Αχιλλεὺς
	ἄστεος ἐξελάσειε: τί μοι ἔριδος καὶ ἀρωγῆς;
	φῆ πυρὶ καιόμενος, ἀνὰ δ' ἔφλυε καλὰ ῥέεθρα.
	ὡς δὲ λέβης ζεῖ ἔνδον ἐπειγόμενος πυρὶ πολλῷ
	κνίσην μελδόμενος ἁπαλοτρεφέος σιάλοιο
	πάντοθεν ἀμβολάδην, ὑπὸ δὲ ξύλα κάγκανα κεῖται,
	ὣς τοῦ καλὰ ῥέεθρα πυρὶ φλέγετο, ζέε δ' ὕδωρ:
	οὐδ' ἔθελε προρέειν, ἀλλ' ἴσχετο: τεῖρε δ' ἀϋτμὴ
	̔Ηφαίστοιο βίηφι πολύφρονος. αὐτὰρ ὅ γ' ̔́Ηρην
	πολλὰ λισσόμενος ἔπεα πτερόεντα προσηύδα:
	̔́Ηρη τίπτε σὸς υἱὸς ἐμὸν ῥόον ἔχραε κήδειν
	ἐξ ἄλλων; οὐ μέν τοι ἐγὼ τόσον αἴτιός εἰμι
	ὅσσον οἱ ἄλλοι πάντες, ὅσοι Τρώεσσιν ἀρωγοί.
	ἀλλ' ἤτοι μὲν ἐγὼν ἀποπαύσομαι εἰ σὺ κελεύεις,
	παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι,
	μή ποτ' ἐπὶ Τρώεσσιν ἀλεξήσειν κακὸν ἦμαρ,
	μὴ δ' ὁπότ' ἂν Τροίη μαλερῷ πυρὶ πᾶσα δάηται
	καιομένη, καίωσι δ' ἀρήϊοι υἷες ̓Αχαιῶν.
	αὐτὰρ ἐπεὶ τό γ' ἄκουσε θεὰ λευκώλενος ̔́Ηρη,
	αὐτίκ' ἄρ' ̔́Ηφαιστον προσεφώνεεν ὃν φίλον υἱόν:
	̔́Ηφαιστε σχέο τέκνον ἀγακλεές: οὐ γὰρ ἔοικεν
	ἀθάνατον θεὸν ὧδε βροτῶν ἕνεκα στυφελίζειν.
	ὣς ἔφαθ', ̔́Ηφαιστος δὲ κατέσβεσε θεσπιδαὲς πῦρ,
	ἄψορρον δ' ἄρα κῦμα κατέσσυτο καλὰ ῥέεθρα.
	αὐτὰρ ἐπεὶ Ξάνθοιο δάμη μένος, οἳ μὲν ἔπειτα
	παυσάσθην, ̔́Ηρη γὰρ ἐρύκακε χωομένη περ:
	ἐν δ' ἄλλοισι θεοῖσιν ἔρις πέσε βεβριθυῖα
	ἀργαλέη, δίχα δέ σφιν ἐνὶ φρεσὶ θυμὸς ἄητο:
	σὺν δ' ἔπεσον μεγάλῳ πατάγῳ, βράχε δ' εὐρεῖα χθών,
	ἀμφὶ δὲ σάλπιγξεν μέγας οὐρανός. ἄϊε δὲ Ζεὺς
	ἥμενος Οὐλύμπῳ: ἐγέλασσε δέ οἱ φίλον ἦτορ
	γηθοσύνῃ, ὅθ' ὁρᾶτο θεοὺς ἔριδι ξυνιόντας.
	ἔνθ' οἵ γ' οὐκέτι δηρὸν ἀφέστασαν: ἦρχε γὰρ ̓́Αρης
	ῥινοτόρος, καὶ πρῶτος ̓Αθηναίῃ ἐπόρουσε
	χάλκεον ἔγχος ἔχων, καὶ ὀνείδειον φάτο μῦθον:
	τίπτ' αὖτ' ὦ κυνάμυια θεοὺς ἔριδι ξυνελαύνεις
	θάρσος ἄητον ἔχουσα, μέγας δέ σε θυμὸς ἀνῆκεν;
	ἦ οὐ μέμνῃ ὅτε Τυδεί̈δην Διομήδε' ἀνῆκας
	οὐτάμεναι, αὐτὴ δὲ πανόψιον ἔγχος ἑλοῦσα
	ἰθὺς ἐμεῦ ὦσας, διὰ δὲ χρόα καλὸν ἔδαψας;
	τώ ς' αὖ νῦν ὀί̈ω ἀποτισέμεν ὅσσα ἔοργας.
	ὣς εἰπὼν οὔτησε κατ' αἰγίδα θυσσανόεσσαν
	σμερδαλέην, ἣν οὐδὲ Διὸς δάμνησι κεραυνός:
	τῇ μιν ̓́Αρης οὔτησε μιαιφόνος ἔγχεϊ μακρῷ.
	ἣ δ' ἀναχασσαμένη λίθον εἵλετο χειρὶ παχείῃ
	κείμενον ἐν πεδίῳ μέλανα τρηχύν τε μέγαν τε,
	τόν ῥ' ἄνδρες πρότεροι θέσαν ἔμμεναι οὖρον ἀρούρης:
	τῷ βάλε θοῦρον ̓́Αρηα κατ' αὐχένα, λῦσε δὲ γυῖα.
	ἑπτὰ δ' ἐπέσχε πέλεθρα πεσών, ἐκόνισε δὲ χαίτας,
	τεύχεά τ' ἀμφαράβησε: γέλασσε δὲ Παλλὰς ̓Αθήνη,
	καί οἱ ἐπευχομένη ἔπεα πτερόεντα προσηύδα:
	νηπύτι' οὐδέ νύ πώ περ ἐπεφράσω ὅσσον ἀρείων
	εὔχομ' ἐγὼν ἔμεναι, ὅτι μοι μένος ἰσοφαρίζεις.
	οὕτω κεν τῆς μητρὸς ἐρινύας ἐξαποτίνοις,
	ἥ τοι χωομένη κακὰ μήδεται οὕνεκ' ̓Αχαιοὺς
	κάλλιπες, αὐτὰρ Τρωσὶν ὑπερφιάλοισιν ἀμύνεις.
	ὣς ἄρα φωνήσασα πάλιν τρέπεν ὄσσε φαεινώ:
	τὸν δ' ἄγε χειρὸς ἑλοῦσα Διὸς θυγάτηρ ̓Αφροδίτη
	πυκνὰ μάλα στενάχοντα: μόγις δ' ἐσαγείρετο θυμόν.
	τὴν δ' ὡς οὖν ἐνόησε θεὰ λευκώλενος ̔́Ηρη,
	αὐτίκ' ̓Αθηναίην ἔπεα πτερόεντα προσηύδα:
	ὢ πόποι αἰγιόχοιο Διὸς τέκος ̓Ατρυτώνη
	καὶ δ' αὖθ' ἡ κυνάμυια ἄγει βροτολοιγὸν ̓́Αρηα
	δηί̈ου ἐκ πολέμοιο κατὰ κλόνον: ἀλλὰ μέτελθε.
	ὣς φάτ', ̓Αθηναίη δὲ μετέσσυτο, χαῖρε δὲ θυμῷ,
	καί ῥ' ἐπιεισαμένη πρὸς στήθεα χειρὶ παχείῃ
	ἤλασε: τῆς δ' αὐτοῦ λύτο γούνατα καὶ φίλον ἦτορ.
	τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ,
	ἣ δ' ἄρ' ἐπευχομένη ἔπεα πτερόεντ' ἀγόρευε:
	τοιοῦτοι νῦν πάντες ὅσοι Τρώεσσιν ἀρωγοὶ
	εἶεν, ὅτ' ̓Αργείοισι μαχοίατο θωρηκτῇσιν,
	ὧδέ τε θαρσαλέοι καὶ τλήμονες, ὡς ̓Αφροδίτη
	ἦλθεν ̓́Αρῃ ἐπίκουρος ἐμῷ μένει ἀντιόωσα:
	τώ κεν δὴ πάλαι ἄμμες ἐπαυσάμεθα πτολέμοιο
	̓Ιλίου ἐκπέρσαντες ἐϋκτίμενον πτολίεθρον.
	ὣς φάτο, μείδησεν δὲ θεὰ λευκώλενος ̔́Ηρη.
	αὐτὰρ ̓Απόλλωνα προσέφη κρείων ἐνοσίχθων:
	Φοῖβε τί ἢ δὴ νῶϊ διέσταμεν; οὐδὲ ἔοικεν
	ἀρξάντων ἑτέρων: τὸ μὲν αἴσχιον αἴ κ' ἀμαχητὶ
	ἴομεν Οὔλυμπον δὲ Διὸς ποτὶ χαλκοβατὲς δῶ.
	ἄρχε: σὺ γὰρ γενεῆφι νεώτερος: οὐ γὰρ ἔμοιγε
	καλόν, ἐπεὶ πρότερος γενόμην καὶ πλείονα οἶδα.
	νηπύτι' ὡς ἄνοον κραδίην ἔχες: οὐδέ νυ τῶν περ
	μέμνηαι ὅσα δὴ πάθομεν κακὰ ̓́Ιλιον ἀμφὶ
	μοῦνοι νῶϊ θεῶν, ὅτ' ἀγήνορι Λαομέδοντι
	πὰρ Διὸς ἐλθόντες θητεύσαμεν εἰς ἐνιαυτὸν
	μισθῷ ἔπι ῥητῷ: ὃ δὲ σημαίνων ἐπέτελλεν.
	ἤτοι ἐγὼ Τρώεσσι πόλιν πέρι τεῖχος ἔδειμα
	εὐρύ τε καὶ μάλα καλόν, ἵν' ἄρρηκτος πόλις εἴη:
	Φοῖβε σὺ δ' εἰλίποδας ἕλικας βοῦς βουκολέεσκες
	̓́Ιδης ἐν κνημοῖσι πολυπτύχου ὑληέσσης.
	ἀλλ' ὅτε δὴ μισθοῖο τέλος πολυγηθέες ὧραι
	ἐξέφερον, τότε νῶϊ βιήσατο μισθὸν ἅπαντα
	Λαομέδων ἔκπαγλος, ἀπειλήσας δ' ἀπέπεμπε.
	σὺν μὲν ὅ γ' ἠπείλησε πόδας καὶ χεῖρας ὕπερθε
	δήσειν, καὶ περάαν νήσων ἔπι τηλεδαπάων:
	στεῦτο δ' ὅ γ' ἀμφοτέρων ἀπολεψέμεν οὔατα χαλκῷ.
	νῶϊ δὲ ἄψορροι κίομεν κεκοτηότι θυμῷ
	μισθοῦ χωόμενοι, τὸν ὑποστὰς οὐκ ἐτέλεσσε.
	τοῦ δὴ νῦν λαοῖσι φέρεις χάριν, οὐδὲ μεθ' ἡμέων
	πειρᾷ ὥς κε Τρῶες ὑπερφίαλοι ἀπόλωνται
	πρόχνυ κακῶς σὺν παισὶ καὶ αἰδοίῃς ἀλόχοισι
	τὸν δ' αὖτε προσέειπεν ἄναξ ἑκάεργος ̓Απόλλων:
	ἐννοσίγαι' οὐκ ἄν με σαόφρονα μυθήσαιο
	ἔμμεναι, εἰ δὴ σοί γε βροτῶν ἕνεκα πτολεμίξω
	δειλῶν, οἳ φύλλοισιν ἐοικότες ἄλλοτε μέν τε
	ζαφλεγέες τελέθουσιν ἀρούρης καρπὸν ἔδοντες,
	ἄλλοτε δὲ φθινύθουσιν ἀκήριοι. ἀλλὰ τάχιστα
	παυώμεσθα μάχης: οἳ δ' αὐτοὶ δηριαάσθων.
	ὣς ἄρα φωνήσας πάλιν ἐτράπετ': αἴδετο γάρ ῥα
	πατροκασιγνήτοιο μιγήμεναι ἐν παλάμῃσι.
	τὸν δὲ κασιγνήτη μάλα νείκεσε πότνια θηρῶν
	̓́Αρτεμις ἀγροτέρη, καὶ ὀνείδειον φάτο μῦθον:
	φεύγεις δὴ ἑκάεργε, Ποσειδάωνι δὲ νίκην
	πᾶσαν ἐπέτρεψας, μέλεον δέ οἱ εὖχος ἔδωκας:
	νηπύτιε τί νυ τόξον ἔχεις ἀνεμώλιον αὔτως;
	μή σευ νῦν ἔτι πατρὸς ἐνὶ μεγάροισιν ἀκούσω
	εὐχομένου, ὡς τὸ πρὶν ἐν ἀθανάτοισι θεοῖσιν,
	ἄντα Ποσειδάωνος ἐναντίβιον πολεμίζειν.
	ὣς φάτο, τὴν δ' οὔ τι προσέφη ἑκάεργος ̓Απόλλων,
	ἀλλὰ χολωσαμένη Διὸς αἰδοίη παράκοιτις
	νείκεσεν ἰοχέαιραν ὀνειδείοις ἐπέεσσι:
	πῶς δὲ σὺ νῦν μέμονας κύον ἀδεὲς ἀντί' ἐμεῖο
	στήσεσθαι; χαλεπή τοι ἐγὼ μένος ἀντιφέρεσθαι
	τοξοφόρῳ περ ἐούσῃ, ἐπεὶ σὲ λέοντα γυναιξὶ
	Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα.
	ἤτοι βέλτερόν ἐστι κατ' οὔρεα θῆρας ἐναίρειν
	ἀγροτέρας τ' ἐλάφους ἢ κρείσσοσιν ἶφι μάχεσθαι.
	εἰ δ' ἐθέλεις πολέμοιο δαήμεναι, ὄφρ' ἐὺ̈ εἰδῇς
	ὅσσον φερτέρη εἴμ', ὅτι μοι μένος ἀντιφερίζεις.
	ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε
	σκαιῇ, δεξιτερῇ δ' ἄρ' ἀπ' ὤμων αἴνυτο τόξα,
	αὐτοῖσιν δ' ἄρ' ἔθεινε παρ' οὔατα μειδιόωσα
	ἐντροπαλιζομένην: ταχέες δ' ἔκπιπτον ὀϊστοί.
	δακρυόεσσα δ' ὕπαιθα θεὰ φύγεν ὥς τε πέλεια,
	ἥ ῥά θ' ὑπ' ἴρηκος κοίλην εἰσέπτατο πέτρην
	χηραμόν: οὐδ' ἄρα τῇ γε ἁλώμεναι αἴσιμον ἦεν:
	ὣς ἣ δακρυόεσσα φύγεν, λίπε δ' αὐτόθι τόξα.
	Λητὼ δὲ προσέειπε διάκτορος ἀργεϊφόντης:
	Λητοῖ ἐγὼ δέ τοι οὔ τι μαχήσομαι: ἀργαλέον δὲ
	πληκτίζεσθ' ἀλόχοισι Διὸς νεφεληγερέταο:
	ἀλλὰ μάλα πρόφρασσα μετ' ἀθανάτοισι θεοῖσιν
	εὔχεσθαι ἐμὲ νικῆσαι κρατερῆφι βίηφιν.
	ὣς ἄρ' ἔφη, Λητὼ δὲ συναίνυτο καμπύλα τόξα
	πεπτεῶτ' ἄλλυδις ἄλλα μετὰ στροφάλιγγι κονίης.
	ἣ μὲν τόξα λαβοῦσα πάλιν κίε θυγατέρος ἧς:
	ἣ δ' ἄρ' ̓́Ολυμπον ἵκανε Διὸς ποτὶ χαλκοβατὲς δῶ,
	δακρυόεσσα δὲ πατρὸς ἐφέζετο γούνασι κούρη,
	ἀμφὶ δ' ἄρ' ἀμβρόσιος ἑανὸς τρέμε: τὴν δὲ προτὶ οἷ
	εἷλε πατὴρ Κρονίδης, καὶ ἀνείρετο ἡδὺ γελάσσας:
	τίς νύ σε τοιάδ' ἔρεξε φίλον τέκος Οὐρανιώνων
	μαψιδίως, ὡς εἴ τι κακὸν ῥέζουσαν ἐνωπῇ;
	τὸν δ' αὖτε προσέειπεν ἐϋστέφανος κελαδεινή:
	σή μ' ἄλοχος στυφέλιξε πάτερ λευκώλενος ̔́Ηρη,
	ἐξ ἧς ἀθανάτοισιν ἔρις καὶ νεῖκος ἐφῆπται.
	ὣς οἳ μὲν τοιαῦτα πρὸς ἀλλήλους ἀγόρευον:
	αὐτὰρ ̓Απόλλων Φοῖβος ἐδύσετο ̓́Ιλιον ἱρήν:
	μέμβλετο γάρ οἱ τεῖχος ἐϋδμήτοιο πόληος
	μὴ Δαναοὶ πέρσειαν ὑπὲρ μόρον ἤματι κείνῳ.
	οἳ δ' ἄλλοι πρὸς ̓́Ολυμπον ἴσαν θεοὶ αἰὲν ἐόντες,
	οἳ μὲν χωόμενοι, οἳ δὲ μέγα κυδιόωντες:
	κὰδ δ' ἷζον παρὰ πατρὶ κελαινεφεῖ: αὐτὰρ ̓Αχιλλεὺς
	Τρῶας ὁμῶς αὐτούς τ' ὄλεκεν καὶ μώνυχας ἵππους.
	ὡς δ' ὅτε καπνὸς ἰὼν εἰς οὐρανὸν εὐρὺν ἵκηται
	ἄστεος αἰθομένοιο, θεῶν δέ ἑ μῆνις ἀνῆκε,
	πᾶσι δ' ἔθηκε πόνον, πολλοῖσι δὲ κήδε' ἐφῆκεν,
	ὣς ̓Αχιλεὺς Τρώεσσι πόνον καὶ κήδε' ἔθηκεν.
	ἑστήκει δ' ὃ γέρων Πρίαμος θείου ἐπὶ πύργου,
	ἐς δ' ἐνόης' ̓Αχιλῆα πελώριον: αὐτὰρ ὑπ' αὐτοῦ
	Τρῶες ἄφαρ κλονέοντο πεφυζότες, οὐδέ τις ἀλκὴ
	γίγνεθ': ὃ δ' οἰμώξας ἀπὸ πύργου βαῖνε χαμᾶζε
	ὀτρύνων παρὰ τεῖχος ἀγακλειτοὺς πυλαωρούς:
	πεπταμένας ἐν χερσὶ πύλας ἔχετ' εἰς ὅ κε λαοὶ
	ἔλθωσι προτὶ ἄστυ πεφυζότες: ἦ γὰρ ̓Αχιλλεὺς
	ἐγγὺς ὅδε κλονέων: νῦν οἴω λοίγι' ἔσεσθαι.
	αὐτὰρ ἐπεί κ' ἐς τεῖχος ἀναπνεύσωσιν ἀλέντες,
	αὖτις ἐπανθέμεναι σανίδας πυκινῶς ἀραρυίας:
	δείδια γὰρ μὴ οὖλος ἀνὴρ ἐς τεῖχος ἅληται.
	ὣς ἔφαθ', οἳ δ' ἄνεσάν τε πύλας καὶ ἀπῶσαν ὀχῆας:
	αἳ δὲ πετασθεῖσαι τεῦξαν φάος: αὐτὰρ ̓Απόλλων
	ἀντίος ἐξέθορε Τρώων ἵνα λοιγὸν ἀλάλκοι.
	οἳ δ' ἰθὺς πόλιος καὶ τείχεος ὑψηλοῖο
	δίψῃ καρχαλέοι κεκονιμένοι ἐκ πεδίοιο
	φεῦγον: ὃ δὲ σφεδανὸν ἔφεπ' ἔγχεϊ, λύσσα δέ οἱ κῆρ
	αἰὲν ἔχε κρατερή, μενέαινε δὲ κῦδος ἀρέσθαι.
	ἔνθά κεν ὑψίπυλον Τροίην ἕλον υἷες ̓Αχαιῶν,
	εἰ μὴ ̓Απόλλων Φοῖβος ̓Αγήνορα δῖον ἀνῆκε
	φῶτ' ̓Αντήνορος υἱὸν ἀμύμονά τε κρατερόν τε.
	ἐν μέν οἱ κραδίῃ θάρσος βάλε, πὰρ δέ οἱ αὐτὸς
	ἔστη, ὅπως θανάτοιο βαρείας χεῖρας ἀλάλκοι
	φηγῷ κεκλιμένος: κεκάλυπτο δ' ἄρ' ἠέρι πολλῇ.
	αὐτὰρ ὅ γ' ὡς ἐνόησεν ̓Αχιλλῆα πτολίπορθον
	ἔστη, πολλὰ δέ οἱ κραδίη πόρφυρε μένοντι:
	ὀχθήσας δ' ἄρα εἶπε πρὸς ὃν μεγαλήτορα θυμόν:
	ὤ μοι ἐγών: εἰ μέν κεν ὑπὸ κρατεροῦ ̓Αχιλῆος
	φεύγω, τῇ περ οἱ ἄλλοι ἀτυζόμενοι κλονέονται,
	αἱρήσει με καὶ ὧς, καὶ ἀνάλκιδα δειροτομήσει.
	εἰ δ' ἂν ἐγὼ τούτους μὲν ὑποκλονέεσθαι ἐάσω
	Πηλεί̈δῃ ̓Αχιλῆϊ, ποσὶν δ' ἀπὸ τείχεος ἄλλῃ
	φεύγω πρὸς πεδίον ̓Ιλήϊον, ὄφρ' ἂν ἵκωμαι
	̓́Ιδης τε κνημοὺς κατά τε ῥωπήϊα δύω:
	ἑσπέριος δ' ἂν ἔπειτα λοεσσάμενος ποταμοῖο
	ἱδρῶ ἀποψυχθεὶς προτὶ ̓́Ιλιον ἀπονεοίμην:
	ἀλλὰ τί ἤ μοι ταῦτα φίλος διελέξατο θυμός;
	μή μ' ἀπαειρόμενον πόλιος πεδίον δὲ νοήσῃ
	καί με μεταί̈ξας μάρψῃ ταχέεσσι πόδεσσιν.
	οὐκέτ' ἔπειτ' ἔσται θάνατον καὶ κῆρας ἀλύξαι:
	λίην γὰρ κρατερὸς περὶ πάντων ἔστ' ἀνθρώπων.
	εἰ δέ κέ οἱ προπάροιθε πόλεος κατεναντίον ἔλθω:
	καὶ γάρ θην τούτῳ τρωτὸς χρὼς ὀξέϊ χαλκῷ,
	ἐν δὲ ἴα ψυχή, θνητὸν δέ ἕ φας' ἄνθρωποι
	ἔμμεναι: αὐτάρ οἱ Κρονίδης Ζεὺς κῦδος ὀπάζει.
	ὣς εἰπὼν ̓Αχιλῆα ἀλεὶς μένεν, ἐν δέ οἱ ἦτορ
	ἄλκιμον ὁρμᾶτο πτολεμίζειν ἠδὲ μάχεσθαι.
	ἠύ̈τε πάρδαλις εἶσι βαθείης ἐκ ξυλόχοιο
	ἀνδρὸς θηρητῆρος ἐναντίον, οὐδέ τι θυμῷ
	ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:
	εἴ περ γὰρ φθάμενός μιν ἢ οὐτάσῃ ἠὲ βάλῃσιν,
	ἀλλά τε καὶ περὶ δουρὶ πεπαρμένη οὐκ ἀπολήγει
	ἀλκῆς, πρίν γ' ἠὲ ξυμβλήμεναι ἠὲ δαμῆναι:
	ὣς ̓Αντήνορος υἱὸς ἀγαυοῦ δῖος ̓Αγήνωρ
	οὐκ ἔθελεν φεύγειν, πρὶν πειρήσαιτ' ̓Αχιλῆος.
	ἀλλ' ὅ γ' ἄρ' ἀσπίδα μὲν πρόσθ' ἔσχετο πάντος' ἐί̈σην,
	ἐγχείῃ δ' αὐτοῖο τιτύσκετο, καὶ μέγ' ἀύ̈τει:
	ἦ δή που μάλ' ἔολπας ἐνὶ φρεσὶ φαίδιμ' ̓Αχιλλεῦ
	ἤματι τῷδε πόλιν πέρσειν Τρώων ἀγερώχων
	νηπύτι': ἦ τ' ἔτι πολλὰ τετεύξεται ἄλγε' ἐπ' αὐτῇ.
	ἐν γάρ οἱ πολέες τε καὶ ἄλκιμοι ἀνέρες εἰμέν,
	οἳ καὶ πρόσθε φίλων τοκέων ἀλόχων τε καὶ υἱῶν
	̓́Ιλιον εἰρυόμεσθα: σὺ δ' ἐνθάδε πότμον ἐφέψεις
	ὧδ' ἔκπαγλος ἐὼν καὶ θαρσαλέος πολεμιστής.
	ἦ ῥα, καὶ ὀξὺν ἄκοντα βαρείης χειρὸς ἀφῆκε,
	καί ῥ' ἔβαλε κνήμην ὑπὸ γούνατος οὐδ' ἀφάμαρτεν.
	ἀμφὶ δέ οἱ κνημὶς νεοτεύκτου κασσιτέροιο
	σμερδαλέον κονάβησε: πάλιν δ' ἀπὸ χαλκὸς ὄρουσε
	βλημένου, οὐδ' ἐπέρησε, θεοῦ δ' ἠρύκακε δῶρα.
	Πηλεί̈δης δ' ὁρμήσατ' ̓Αγήνορος ἀντιθέοιο
	δεύτερος: οὐδ' ἔτ' ἔασεν ̓Απόλλων κῦδος ἀρέσθαι,
	ἀλλά μιν ἐξήρπαξε, κάλυψε δ' ἄρ' ἠέρι πολλῇ,
	ἡσύχιον δ' ἄρα μιν πολέμου ἔκπεμπε νέεσθαι.
	αὐτὰρ ὃ Πηλεί̈ωνα δόλῳ ἀποέργαθε λαοῦ:
	αὐτῷ γὰρ ἑκάεργος ̓Αγήνορι πάντα ἐοικὼς
	ἔστη πρόσθε ποδῶν, ὃ δ' ἐπέσσυτο ποσσὶ διώκειν:
	εἷος ὃ τὸν πεδίοιο διώκετο πυροφόροιο
	τρέψας πὰρ ποταμὸν βαθυδινήεντα Σκάμανδρον
	τυτθὸν ὑπεκπροθέοντα: δόλῳ δ' ἄρ' ἔθελγεν ̓Απόλλων
	ὡς αἰεὶ ἔλποιτο κιχήσεσθαι ποσὶν οἷσι:
	τόφρ' ἄλλοι Τρῶες πεφοβημένοι ἦλθον ὁμίλῳ
	ἀσπάσιοι προτὶ ἄστυ, πόλις δ' ἔμπλητο ἀλέντων.
	οὐδ' ἄρα τοί γ' ἔτλαν πόλιος καὶ τείχεος ἐκτὸς
	μεῖναι ἔτ' ἀλλήλους, καὶ γνώμεναι ὅς τε πεφεύγοι
	ὅς τ' ἔθαν' ἐν πολέμῳ: ἀλλ' ἐσσυμένως ἐσέχυντο
	ἐς πόλιν, ὅν τινα τῶν γε πόδες καὶ γοῦνα σαώσαι.
