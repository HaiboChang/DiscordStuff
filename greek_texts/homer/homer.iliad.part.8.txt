	̓Ηὼς μὲν κροκόπεπλος ἐκίδνατο πᾶσαν ἐπ' αἶαν,
	Ζεὺς δὲ θεῶν ἀγορὴν ποιήσατο τερπικέραυνος
	ἀκροτάτῃ κορυφῇ πολυδειράδος Οὐλύμποιο:
	αὐτὸς δέ σφ' ἀγόρευε, θεοὶ δ' ὑπὸ πάντες ἄκουον:
	κέκλυτέ μευ πάντές τε θεοὶ πᾶσαί τε θέαιναι,
	ὄφρ' εἴπω τά με θυμὸς ἐνὶ στήθεσσι κελεύει.
	μήτέ τις οὖν θήλεια θεὸς τό γε μήτέ τις ἄρσην
	πειράτω διακέρσαι ἐμὸν ἔπος, ἀλλ' ἅμα πάντες
	αἰνεῖτ', ὄφρα τάχιστα τελευτήσω τάδε ἔργα.
	ὃν δ' ἂν ἐγὼν ἀπάνευθε θεῶν ἐθέλοντα νοήσω
	ἐλθόντ' ἢ Τρώεσσιν ἀρηγέμεν ἢ Δαναοῖσι
	πληγεὶς οὐ κατὰ κόσμον ἐλεύσεται Οὔλυμπον δέ:
	ἤ μιν ἑλὼν ῥίψω ἐς Τάρταρον ἠερόεντα
	τῆλε μάλ', ἧχι βάθιστον ὑπὸ χθονός ἐστι βέρεθρον,
	ἔνθα σιδήρειαί τε πύλαι καὶ χάλκεος οὐδός,
	τόσσον ἔνερθ' ̓Αί̈δεω ὅσον οὐρανός ἐστ' ἀπὸ γαίης:
	γνώσετ' ἔπειθ' ὅσον εἰμὶ θεῶν κάρτιστος ἁπάντων.
	εἰ δ' ἄγε πειρήσασθε θεοὶ ἵνα εἴδετε πάντες:
	σειρὴν χρυσείην ἐξ οὐρανόθεν κρεμάσαντες
	πάντές τ' ἐξάπτεσθε θεοὶ πᾶσαί τε θέαιναι:
	ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ
	Ζῆν' ὕπατον μήστωρ', οὐδ' εἰ μάλα πολλὰ κάμοιτε.
	ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι,
	αὐτῇ κεν γαίῃ ἐρύσαιμ' αὐτῇ τε θαλάσσῃ:
	σειρὴν μέν κεν ἔπειτα περὶ ῥίον Οὐλύμποιο
	δησαίμην, τὰ δέ κ' αὖτε μετήορα πάντα γένοιτο.
	τόσσον ἐγὼ περί τ' εἰμὶ θεῶν περί τ' εἴμ' ἀνθρώπων.
	ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ
	μῦθον ἀγασσάμενοι: μάλα γὰρ κρατερῶς ἀγόρευσεν.
	ὀψὲ δὲ δὴ μετέειπε θεὰ γλαυκῶπις ̓Αθήνη:
	ὦ πάτερ ἡμέτερε Κρονίδη ὕπατε κρειόντων
	εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:
	ἀλλ' ἔμπης Δαναῶν ὀλοφυρόμεθ' αἰχμητάων,
	οἵ κεν δὴ κακὸν οἶτον ἀναπλήσαντες ὄλωνται.
	ἀλλ' ἤτοι πολέμου μὲν ἀφεξόμεθ' ὡς σὺ κελεύεις:
	βουλὴν δ' ̓Αργείοις ὑποθησόμεθ' ἥ τις ὀνήσει,
	ὡς μὴ πάντες ὄλωνται ὀδυσσαμένοιο τεοῖο.
	τὴν δ' ἐπιμειδήσας προσέφη νεφεληγερέτα Ζεύς:
	θάρσει Τριτογένεια φίλον τέκος: οὔ νύ τι θυμῷ
	πρόφρονι μυθέομαι, ἐθέλω δέ τοι ἤπιος εἶναι.
	ὣς εἰπὼν ὑπ' ὄχεσφι τιτύσκετο χαλκόποδ' ἵππω
	ὠκυπέτα χρυσέῃσιν ἐθείρῃσιν κομόωντε,
	χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην
	χρυσείην εὔτυκτον, ἑοῦ δ' ἐπεβήσετο δίφρου,
	μάστιξεν δ' ἐλάαν: τὼ δ' οὐκ ἀέκοντε πετέσθην
	μεσσηγὺς γαίης τε καὶ οὐρανοῦ ἀστερόεντος.
	̓́Ιδην δ' ἵκανεν πολυπίδακα μητέρα θηρῶν
	Γάργαρον, ἔνθά τέ οἱ τέμενος βωμός τε θυήεις.
	ἔνθ' ἵππους ἔστησε πατὴρ ἀνδρῶν τε θεῶν τε
	λύσας ἐξ ὀχέων, κατὰ δ' ἠέρα πουλὺν ἔχευεν.
	αὐτὸς δ' ἐν κορυφῇσι καθέζετο κύδεϊ γαίων
	εἰσορόων Τρώων τε πόλιν καὶ νῆας ̓Αχαιῶν.
	οἳ δ' ἄρα δεῖπνον ἕλοντο κάρη κομόωντες ̓Αχαιοὶ
	ῥίμφα κατὰ κλισίας, ἀπὸ δ' αὐτοῦ θωρήσσοντο.
	Τρῶες δ' αὖθ' ἑτέρωθεν ἀνὰ πτόλιν ὁπλίζοντο
	παυρότεροι: μέμασαν δὲ καὶ ὧς ὑσμῖνι μάχεσθαι
	χρειοῖ ἀναγκαίῃ, πρό τε παίδων καὶ πρὸ γυναικῶν.
	πᾶσαι δ' ὠί̈γνυντο πύλαι, ἐκ δ' ἔσσυτο λαός,
	πεζοί θ' ἱππῆές τε: πολὺς δ' ὀρυμαγδὸς ὀρώρει.
	οἳ δ' ὅτε δή ῥ' ἐς χῶρον ἕνα ξυνιόντες ἵκοντο
	σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν
	χαλκεοθωρήκων: ἀτὰρ ἀσπίδες ὀμφαλόεσσαι
	ἔπληντ' ἀλλήλῃσι, πολὺς δ' ὀρυμαγδὸς ὀρώρει.
	ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν
	ὀλλύντων τε καὶ ὀλλυμένων, ῥέε δ' αἵματι γαῖα.
	ὄφρα μὲν ἠὼς ἦν καὶ ἀέξετο ἱερὸν ἦμαρ,
	τόφρα μάλ' ἀμφοτέρων βέλε' ἥπτετο, πῖπτε δὲ λαός.
	ἦμος δ' ̓Ηέλιος μέσον οὐρανὸν ἀμφιβεβήκει,
	καὶ τότε δὴ χρύσεια πατὴρ ἐτίταινε τάλαντα:
	ἐν δ' ἐτίθει δύο κῆρε τανηλεγέος θανάτοιο
	Τρώων θ' ἱπποδάμων καὶ ̓Αχαιῶν χαλκοχιτώνων,
	ἕλκε δὲ μέσσα λαβών: ῥέπε δ' αἴσιμον ἦμαρ ̓Αχαιῶν.
	αἳ μὲν ̓Αχαιῶν κῆρες ἐπὶ χθονὶ πουλυβοτείρῃ
	ἑζέσθην, Τρώων δὲ πρὸς οὐρανὸν εὐρὺν ἄερθεν:
	αὐτὸς δ' ἐξ ̓́Ιδης μεγάλ' ἔκτυπε, δαιόμενον δὲ
	ἧκε σέλας μετὰ λαὸν ̓Αχαιῶν: οἳ δὲ ἰδόντες
	θάμβησαν, καὶ πάντας ὑπὸ χλωρὸν δέος εἷλεν.
	ἔνθ' οὔτ' ̓Ιδομενεὺς τλῆ μίμνειν οὔτ' ̓Αγαμέμνων,
	οὔτε δύ' Αἴαντες μενέτην θεράποντες ̓́Αρηος:
	Νέστωρ οἶος ἔμιμνε Γερήνιος οὖρος ̓Αχαιῶν
	οὔ τι ἑκών, ἀλλ' ἵππος ἐτείρετο, τὸν βάλεν ἰῷ
	δῖος ̓Αλέξανδρος ̔Ελένης πόσις ἠϋκόμοιο
	ἄκρην κὰκ κορυφήν, ὅθι τε πρῶται τρίχες ἵππων
	κρανίῳ ἐμπεφύασι, μάλιστα δὲ καίριόν ἐστιν.
	ἀλγήσας δ' ἀνέπαλτο, βέλος δ' εἰς ἐγκέφαλον δῦ,
	σὺν δ' ἵππους ἐτάραξε κυλινδόμενος περὶ χαλκῷ.
	ὄφρ' ὁ γέρων ἵπποιο παρηορίας ἀπέταμνε
	φασγάνῳ ἀί̈σσων, τόφρ' ̔́Εκτορος ὠκέες ἵπποι
	ἦλθον ἀν' ἰωχμὸν θρασὺν ἡνίοχον φορέοντες
	̔́Εκτορα: καί νύ κεν ἔνθ' ὁ γέρων ἀπὸ θυμὸν ὄλεσσεν
	εἰ μὴ ἄρ' ὀξὺ νόησε βοὴν ἀγαθὸς Διομήδης:
	σμερδαλέον δ' ἐβόησεν ἐποτρύνων ̓Οδυσῆα:
	διογενὲς Λαερτιάδη πολυμήχαν' ̓Οδυσσεῦ
	πῇ φεύγεις μετὰ νῶτα βαλὼν κακὸς ὣς ἐν ὁμίλῳ;
	μή τίς τοι φεύγοντι μεταφρένῳ ἐν δόρυ πήξῃ:
	ἀλλὰ μέν' ὄφρα γέροντος ἀπώσομεν ἄγριον ἄνδρα.
	ὣς ἔφατ', οὐδ' ἐσάκουσε πολύτλας δῖος ̓Οδυσσεύς,
	ἀλλὰ παρήϊξεν κοίλας ἐπὶ νῆας ̓Αχαιῶν.
	Τυδεί̈δης δ' αὐτός περ ἐὼν προμάχοισιν ἐμίχθη,
	στῆ δὲ πρόσθ' ἵππων Νηληϊάδαο γέροντος,
	καί μιν φωνήσας ἔπεα πτερόεντα προσηύδα:
	ὦ γέρον ἦ μάλα δή σε νέοι τείρουσι μαχηταί,
	σὴ δὲ βίη λέλυται, χαλεπὸν δέ σε γῆρας ὀπάζει,
	ἠπεδανὸς δέ νύ τοι θεράπων, βραδέες δέ τοι ἵπποι.
	ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι
	οἷοι Τρώϊοι ἵπποι ἐπιστάμενοι πεδίοιο
	κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι,
	οὕς ποτ' ἀπ' Αἰνείαν ἑλόμην μήστωρε φόβοιο.
	τούτω μὲν θεράποντε κομείτων, τώδε δὲ νῶϊ
	Τρωσὶν ἐφ' ἱπποδάμοις ἰθύνομεν, ὄφρα καὶ ̔́Εκτωρ
	εἴσεται εἰ καὶ ἐμὸν δόρυ μαίνεται ἐν παλάμῃσιν.
	ὣς ἔφατ', οὐδ' ἀπίθησε Γερήνιος ἱππότα Νέστωρ.
	Νεστορέας μὲν ἔπειθ' ἵππους θεράποντε κομείτην
	ἴφθιμοι Σθένελός τε καὶ Εὐρυμέδων ἀγαπήνωρ.
	τὼ δ' εἰς ἀμφοτέρω Διομήδεος ἅρματα βήτην:
	Νέστωρ δ' ἐν χείρεσσι λάβ' ἡνία σιγαλόεντα,
	μάστιξεν δ' ἵππους: τάχα δ' ̔́Εκτορος ἄγχι γένοντο.
	τοῦ δ' ἰθὺς μεμαῶτος ἀκόντισε Τυδέος υἱός:
	καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα
	υἱὸν ὑπερθύμου Θηβαίου ̓Ηνιοπῆα
	ἵππων ἡνί' ἔχοντα βάλε στῆθος παρὰ μαζόν.
	ἤριπε δ' ἐξ ὀχέων, ὑπερώησαν δέ οἱ ἵπποι
	ὠκύποδες: τοῦ δ' αὖθι λύθη ψυχή τε μένος τε.
	̔́Εκτορα δ' αἰνὸν ἄχος πύκασε φρένας ἡνιόχοιο:
	τὸν μὲν ἔπειτ' εἴασε καὶ ἀχνύμενός περ ἑταίρου
	κεῖσθαι, ὃ δ' ἡνίοχον μέθεπε θρασύν: οὐδ' ἄρ' ἔτι δὴν
	ἵππω δευέσθην σημάντορος: αἶψα γὰρ εὗρεν
	̓Ιφιτίδην ̓Αρχεπτόλεμον θρασύν, ὅν ῥα τόθ' ἵππων
	ὠκυπόδων ἐπέβησε, δίδου δέ οἱ ἡνία χερσίν.
	ἔνθά κε λοιγὸς ἔην καὶ ἀμήχανα ἔργα γένοντο,
	καί νύ κε σήκασθεν κατὰ ̓́Ιλιον ἠύ̈τε ἄρνες,
	εἰ μὴ ἄρ' ὀξὺ νόησε πατὴρ ἀνδρῶν τε θεῶν τε:
	βροντήσας δ' ἄρα δεινὸν ἀφῆκ' ἀργῆτα κεραυνόν,
	κὰδ δὲ πρόσθ' ἵππων Διομήδεος ἧκε χαμᾶζε:
	δεινὴ δὲ φλὸξ ὦρτο θεείου καιομένοιο,
	τὼ δ' ἵππω δείσαντε καταπτήτην ὑπ' ὄχεσφι:
	Νέστορα δ' ἐκ χειρῶν φύγον ἡνία σιγαλόεντα,
	δεῖσε δ' ὅ γ' ἐν θυμῷ, Διομήδεα δὲ προσέειπε:
	Τυδεί̈δη ἄγε δ' αὖτε φόβον δ' ἔχε μώνυχας ἵππους.
	ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή;
	νῦν μὲν γὰρ τούτῳ Κρονίδης Ζεὺς κῦδος ὀπάζει
	σήμερον: ὕστερον αὖτε καὶ ἡμῖν, αἴ κ' ἐθέλῃσι,
	δώσει: ἀνὴρ δέ κεν οὔ τι Διὸς νόον εἰρύσσαιτο
	οὐδὲ μάλ' ἴφθιμος, ἐπεὶ ἦ πολὺ φέρτερός ἐστι.
	τὸν δ' ἠμείβετ' ἔπειτα βοὴν ἀγαθὸς Διομήδης:
	ναὶ δὴ ταῦτά γε πάντα γέρον κατὰ μοῖραν ἔειπες:
	ἀλλὰ τόδ' αἰνὸν ἄχος κραδίην καὶ θυμὸν ἱκάνει:
	̔́Εκτωρ γάρ ποτε φήσει ἐνὶ Τρώεσς' ἀγορεύων:
	Τυδεί̈δης ὑπ' ἐμεῖο φοβεύμενος ἵκετο νῆας.
	ὥς ποτ' ἀπειλήσει: τότε μοι χάνοι εὐρεῖα χθών.
	τὸν δ' ἠμείβετ' ἔπειτα Γερήνιος ἱππότα Νέστωρ:
	ὤ μοι Τυδέος υἱὲ δαί̈φρονος, οἷον ἔειπες.
	εἴ περ γάρ ς' ̔́Εκτωρ γε κακὸν καὶ ἀνάλκιδα φήσει,
	ἀλλ' οὐ πείσονται Τρῶες καὶ Δαρδανίωνες
	καὶ Τρώων ἄλοχοι μεγαθύμων ἀσπιστάων,
	τάων ἐν κονίῃσι βάλες θαλεροὺς παρακοίτας.
	ὣς ἄρα φωνήσας φύγαδε τράπε μώνυχας ἵππους
	αὖτις ἀν' ἰωχμόν: ἐπὶ δὲ Τρῶές τε καὶ ̔́Εκτωρ
	ἠχῇ θεσπεσίῃ βέλεα στονόεντα χέοντο.
	τῷ δ' ἐπὶ μακρὸν ἄϋσε μέγας κορυθαίολος ̔́Εκτωρ:
	Τυδεί̈δη περὶ μέν σε τίον Δαναοὶ ταχύπωλοι
	ἕδρῃ τε κρέασίν τε ἰδὲ πλείοις δεπάεσσι:
	νῦν δέ ς' ἀτιμήσουσι: γυναικὸς ἄρ' ἀντὶ τέτυξο.
	ἔρρε κακὴ γλήνη, ἐπεὶ οὐκ εἴξαντος ἐμεῖο
	πύργων ἡμετέρων ἐπιβήσεαι, οὐδὲ γυναῖκας
	ἄξεις ἐν νήεσσι: πάρος τοι δαίμονα δώσω.
	ὣς φάτο, Τυδεί̈δης δὲ διάνδιχα μερμήριξεν
	ἵππους τε στρέψαι καὶ ἐναντίβιον μαχέσασθαι.
	τρὶς μὲν μερμήριξε κατὰ φρένα καὶ κατὰ θυμόν,
	τρὶς δ' ἄρ' ἀπ' ̓Ιδαίων ὀρέων κτύπε μητίετα Ζεὺς
	σῆμα τιθεὶς Τρώεσσι μάχης ἑτεραλκέα νίκην.
	̔́Εκτωρ δὲ Τρώεσσιν ἐκέκλετο μακρὸν ἀύ̈σας:
	Τρῶες καὶ Λύκιοι καὶ Δάρδανοι ἀγχιμαχηταὶ
	ἀνέρες ἔστε φίλοι, μνήσασθε δὲ θούριδος ἀλκῆς.
	γιγνώσκω δ' ὅτι μοι πρόφρων κατένευσε Κρονίων
	νίκην καὶ μέγα κῦδος, ἀτὰρ Δαναοῖσί γε πῆμα:
	νήπιοι οἳ ἄρα δὴ τάδε τείχεα μηχανόωντο
	ἀβλήχρ' οὐδενόσωρα: τὰ δ' οὐ μένος ἁμὸν ἐρύξει:
	ἵπποι δὲ ῥέα τάφρον ὑπερθορέονται ὀρυκτήν.
	ἀλλ' ὅτε κεν δὴ νηυσὶν ἔπι γλαφυρῇσι γένωμαι,
	μνημοσύνη τις ἔπειτα πυρὸς δηί̈οιο γενέσθω,
	ὡς πυρὶ νῆας ἐνιπρήσω, κτείνω δὲ καὶ αὐτοὺς
	̓Αργείους παρὰ νηυσὶν ἀτυζομένους ὑπὸ καπνοῦ.
	ὣς εἰπὼν ἵπποισιν ἐκέκλετο φώνησέν τε:
	Ξάνθέ τε καὶ σὺ Πόδαργε καὶ Αἴθων Λάμπέ τε δῖε
	νῦν μοι τὴν κομιδὴν ἀποτίνετον, ἣν μάλα πολλὴν
	̓Ανδρομάχη θυγάτηρ μεγαλήτορος ̓Ηετίωνος
	ὑμῖν πὰρ προτέροισι μελίφρονα πυρὸν ἔθηκεν
	οἶνόν τ' ἐγκεράσασα πιεῖν, ὅτε θυμὸς ἀνώγοι,
	ἢ ἐμοί, ὅς πέρ οἱ θαλερὸς πόσις εὔχομαι εἶναι.
	ἀλλ' ἐφομαρτεῖτον καὶ σπεύδετον ὄφρα λάβωμεν
	ἀσπίδα Νεστορέην, τῆς νῦν κλέος οὐρανὸν ἵκει
	πᾶσαν χρυσείην ἔμεναι, κανόνας τε καὶ αὐτήν,
	αὐτὰρ ἀπ' ὤμοιιν Διομήδεος ἱπποδάμοιο
	δαιδάλεον θώρηκα, τὸν ̔́Ηφαιστος κάμε τεύχων.
	εἰ τούτω κε λάβοιμεν, ἐελποίμην κεν ̓Αχαιοὺς
	αὐτονυχὶ νηῶν ἐπιβησέμεν ὠκειάων.
	ὣς ἔφατ' εὐχόμενος, νεμέσησε δὲ πότνια ̔́Ηρη,
	σείσατο δ' εἰνὶ θρόνῳ, ἐλέλιξε δὲ μακρὸν ̓́Ολυμπον,
	καί ῥα Ποσειδάωνα μέγαν θεὸν ἀντίον ηὔδα:
	ὢ πόποι ἐννοσίγαι' εὐρυσθενές, οὐδέ νυ σοί περ
	ὀλλυμένων Δαναῶν ὀλοφύρεται ἐν φρεσὶ θυμός.
	οἳ δέ τοι εἰς ̔Ελίκην τε καὶ Αἰγὰς δῶρ' ἀνάγουσι
	πολλά τε καὶ χαρίεντα: σὺ δέ σφισι βούλεο νίκην.
	εἴ περ γάρ κ' ἐθέλοιμεν, ὅσοι Δαναοῖσιν ἀρωγοί,
	Τρῶας ἀπώσασθαι καὶ ἐρυκέμεν εὐρύοπα Ζῆν,
	αὐτοῦ κ' ἔνθ' ἀκάχοιτο καθήμενος οἶος ἐν ̓́Ιδῃ.
	τὴν δὲ μέγ' ὀχθήσας προσέφη κρείων ἐνοσίχθων:
	̔́Ηρη ἀπτοεπὲς ποῖον τὸν μῦθον ἔειπες.
	οὐκ ἂν ἔγωγ' ἐθέλοιμι Διὶ Κρονίωνι μάχεσθαι
	ἡμέας τοὺς ἄλλους, ἐπεὶ ἦ πολὺ φέρτερός ἐστιν.
	ὣς οἳ μὲν τοιαῦτα πρὸς ἀλλήλους ἀγόρευον:
	τῶν δ' ὅσον ἐκ νηῶν ἀπὸ πύργου τάφρος ἔεργε
	πλῆθεν ὁμῶς ἵππων τε καὶ ἀνδρῶν ἀσπιστάων
	εἰλομένων: εἴλει δὲ θοῷ ἀτάλαντος ̓́Αρηϊ
	̔́Εκτωρ Πριαμίδης, ὅτε οἱ Ζεὺς κῦδος ἔδωκε.
	καί νύ κ' ἐνέπρησεν πυρὶ κηλέῳ νῆας ἐί̈σας,
	εἰ μὴ ἐπὶ φρεσὶ θῆκ' ̓Αγαμέμνονι πότνια ̔́Ηρη
	αὐτῷ ποιπνύσαντι θοῶς ὀτρῦναι ̓Αχαιούς.
	βῆ δ' ἰέναι παρά τε κλισίας καὶ νῆας ̓Αχαιῶν
	πορφύρεον μέγα φᾶρος ἔχων ἐν χειρὶ παχείῃ,
	στῆ δ' ἐπ' ̓Οδυσσῆος μεγακήτεϊ νηὶ̈ μελαίνῃ,
	ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,
	ἠμὲν ἐπ' Αἴαντος κλισίας Τελαμωνιάδαο
	ἠδ' ἐπ' ̓Αχιλλῆος, τοί ῥ' ἔσχατα νῆας ἐί̈σας
	εἴρυσαν, ἠνορέῃ πίσυνοι καὶ κάρτεϊ χειρῶν:
	ἤϋσεν δὲ διαπρύσιον Δαναοῖσι γεγωνώς:
	αἰδὼς ̓Αργεῖοι, κάκ' ἐλέγχεα, εἶδος ἀγητοί:
	πῇ ἔβαν εὐχωλαί, ὅτε δὴ φάμεν εἶναι ἄριστοι,
	ἃς ὁπότ' ἐν Λήμνῳ κενεαυχέες ἠγοράασθε,
	ἔσθοντες κρέα πολλὰ βοῶν ὀρθοκραιράων
	πίνοντες κρητῆρας ἐπιστεφέας οἴνοιο,
	Τρώων ἄνθ' ἑκατόν τε διηκοσίων τε ἕκαστος
	στήσεσθ' ἐν πολέμῳ: νῦν δ' οὐδ' ἑνὸς ἄξιοί εἰμεν
	̔́Εκτορος, ὃς τάχα νῆας ἐνιπρήσει πυρὶ κηλέῳ.
	Ζεῦ πάτερ, ἦ ῥά τιν' ἤδη ὑπερμενέων βασιλήων
	τῇδ' ἄτῃ ἄασας καί μιν μέγα κῦδος ἀπηύρας;
	οὐ μὲν δή ποτέ φημι τεὸν περικαλλέα βωμὸν
	νηὶ̈ πολυκλήϊδι παρελθέμεν ἐνθάδε ἔρρων,
	ἀλλ' ἐπὶ πᾶσι βοῶν δημὸν καὶ μηρί' ἔκηα
	ἱέμενος Τροίην εὐτείχεον ἐξαλαπάξαι.
	ἀλλὰ Ζεῦ τόδε πέρ μοι ἐπικρήηνον ἐέλδωρ:
	αὐτοὺς δή περ ἔασον ὑπεκφυγέειν καὶ ἀλύξαι,
	μηδ' οὕτω Τρώεσσιν ἔα δάμνασθαι ̓Αχαιούς.
	ὣς φάτο, τὸν δὲ πατὴρ ὀλοφύρατο δάκρυ χέοντα,
	νεῦσε δέ οἱ λαὸν σόον ἔμμεναι οὐδ' ἀπολέσθαι.
	αὐτίκα δ' αἰετὸν ἧκε τελειότατον πετεηνῶν,
	νεβρὸν ἔχοντ' ὀνύχεσσι τέκος ἐλάφοιο ταχείης:
	πὰρ δὲ Διὸς βωμῷ περικαλλέϊ κάββαλε νεβρόν,
	ἔνθα πανομφαίῳ Ζηνὶ ῥέζεσκον ̓Αχαιοί.
	οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις,
	μᾶλλον ἐπὶ Τρώεσσι θόρον, μνήσαντο δὲ χάρμης.
	ἔνθ' οὔ τις πρότερος Δαναῶν πολλῶν περ ἐόντων
	εὔξατο Τυδεί̈δαο πάρος σχέμεν ὠκέας ἵππους
	τάφρου τ' ἐξελάσαι καὶ ἐναντίβιον μαχέσασθαι,
	ἀλλὰ πολὺ πρῶτος Τρώων ἕλεν ἄνδρα κορυστὴν
	Φραδμονίδην ̓Αγέλαον: ὃ μὲν φύγαδ' ἔτραπεν ἵππους:
	τῷ δὲ μεταστρεφθέντι μεταφρένῳ ἐν δόρυ πῆξεν
	ὤμων μεσσηγύς, διὰ δὲ στήθεσφιν ἔλασσεν:
	ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ.
	τὸν δὲ μετ' ̓Ατρεί̈δαι ̓Αγαμέμνων καὶ Μενέλαος,
	τοῖσι δ' ἐπ' Αἴαντες θοῦριν ἐπιειμένοι ἀλκήν,
	τοῖσι δ' ἐπ' ̓Ιδομενεὺς καὶ ὀπάων ̓Ιδομενῆος
	Μηριόνης ἀτάλαντος ̓Ενυαλίῳ ἀνδρειφόντῃ,
	τοῖσι δ' ἐπ' Εὐρύπυλος Εὐαίμονος ἀγλαὸς υἱός:
	Τεῦκρος δ' εἴνατος ἦλθε παλίντονα τόξα τιταίνων,
	στῆ δ' ἄρ' ὑπ' Αἴαντος σάκεϊ Τελαμωνιάδαο.
	ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως
	παπτήνας, ἐπεὶ ἄρ τιν' ὀϊστεύσας ἐν ὁμίλῳ
	βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,
	αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν
	εἰς Αἴανθ': ὃ δέ μιν σάκεϊ κρύπτασκε φαεινῷ.
	ἔνθα τίνα πρῶτον Τρώων ἕλε Τεῦκρος ἀμύμων;
	̓Ορσίλοχον μὲν πρῶτα καὶ ̓́Ορμενον ἠδ' ̓Οφελέστην
	Δαίτορά τε Χρομίον τε καὶ ἀντίθεον Λυκοφόντην
	καὶ Πολυαιμονίδην ̓Αμοπάονα καὶ Μελάνιππον,
	πάντας ἐπασσυτέρους πέλασε χθονὶ πουλυβοτείρῃ.
	τὸν δὲ ἰδὼν γήθησεν ἄναξ ἀνδρῶν ̓Αγαμέμνων
	τόξου ἄπο κρατεροῦ Τρώων ὀλέκοντα φάλαγγας:
	στῆ δὲ παρ' αὐτὸν ἰὼν καί μιν πρὸς μῦθον ἔειπε:
	Τεῦκρε φίλη κεφαλή, Τελαμώνιε κοίρανε λαῶν
	βάλλ' οὕτως, αἴ κέν τι φόως Δαναοῖσι γένηαι
	πατρί τε σῷ Τελαμῶνι, ὅ ς' ἔτρεφε τυτθὸν ἐόντα,
	καί σε νόθον περ ἐόντα κομίσσατο ᾧ ἐνὶ οἴκῳ:
	τὸν καὶ τηλόθ' ἐόντα ἐϋκλείης ἐπίβησον.
	σοὶ δ' ἐγὼ ἐξερέω ὡς καὶ τετελεσμένον ἔσται:
	αἴ κέν μοι δώῃ Ζεύς τ' αἰγίοχος καὶ ̓Αθήνη
	̓Ιλίου ἐξαλαπάξαι ἐϋκτίμενον πτολίεθρον,
	πρώτῳ τοι μετ' ἐμὲ πρεσβήϊον ἐν χερὶ θήσω,
	ἢ τρίποδ' ἠὲ δύω ἵππους αὐτοῖσιν ὄχεσφιν
	ἠὲ γυναῖχ', ἥ κέν τοι ὁμὸν λέχος εἰσαναβαίνοι.
	τὸν δ' ἀπαμειβόμενος προσεφώνεε Τεῦκρος ἀμύμων:
	̓Ατρεί̈δη κύδιστε τί με σπεύδοντα καὶ αὐτὸν
	ὀτρύνεις; οὐ μέν τοι ὅση δύναμίς γε πάρεστι
	παύομαι, ἀλλ' ἐξ οὗ προτὶ ̓́Ιλιον ὠσάμεθ' αὐτοὺς
	ἐκ τοῦ δὴ τόξοισι δεδεγμένος ἄνδρας ἐναίρω.
	ὀκτὼ δὴ προέηκα τανυγλώχινας ὀϊστούς,
	πάντες δ' ἐν χροὶ̈ πῆχθεν ἀρηϊθόων αἰζηῶν:
	τοῦτον δ' οὐ δύναμαι βαλέειν κύνα λυσσητῆρα.
	ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν
	̔́Εκτορος ἀντικρύ, βαλέειν δέ ἑ ἵετο θυμός:
	καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα
	υἱὸν ἐὺ̈ν Πριάμοιο κατὰ στῆθος βάλεν ἰῷ,
	τόν ῥ' ἐξ Αἰσύμηθεν ὀπυιομένη τέκε μήτηρ
	καλὴ Καστιάνειρα δέμας ἐϊκυῖα θεῇσι.
	μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ
	καρπῷ βριθομένη νοτίῃσί τε εἰαρινῇσιν,
	ὣς ἑτέρως' ἤμυσε κάρη πήληκι βαρυνθέν.
	Τεῦκρος δ' ἄλλον ὀϊστὸν ἀπὸ νευρῆφιν ἴαλλεν
	̔́Εκτορος ἀντικρύ, βαλέειν δέ ἑ ἵετο θυμός.
	ἀλλ' ὅ γε καὶ τόθ' ἅμαρτε: παρέσφηλεν γὰρ ̓Απόλλων:
	ἀλλ' ̓Αρχεπτόλεμον θρασὺν ̔́Εκτορος ἡνιοχῆα
	ἱέμενον πόλεμον δὲ βάλε στῆθος παρὰ μαζόν:
	ἤριπε δ' ἐξ ὀχέων, ὑπερώησαν δέ οἱ ἵπποι
	ὠκύποδες: τοῦ δ' αὖθι λύθη ψυχή τε μένος τε.
	̔́Εκτορα δ' αἰνὸν ἄχος πύκασε φρένας ἡνιόχοιο:
	τὸν μὲν ἔπειτ' εἴασε καὶ ἀχνύμενός περ ἑταίρου,
	Κεβριόνην δ' ἐκέλευσεν ἀδελφεὸν ἐγγὺς ἐόντα
	ἵππων ἡνί' ἑλεῖν: ὃ δ' ἄρ' οὐκ ἀπίθησεν ἀκούσας.
	αὐτὸς δ' ἐκ δίφροιο χαμαὶ θόρε παμφανόωντος
	σμερδαλέα ἰάχων: ὃ δὲ χερμάδιον λάβε χειρί,
	βῆ δ' ἰθὺς Τεύκρου, βαλέειν δέ ἑ θυμὸς ἀνώγει.
	ἤτοι ὃ μὲν φαρέτρης ἐξείλετο πικρὸν ὀϊστόν,
	θῆκε δ' ἐπὶ νευρῇ: τὸν δ' αὖ κορυθαίολος ̔́Εκτωρ
	αὐερύοντα παρ' ὦμον, ὅθι κληὶ̈ς ἀποέργει
	αὐχένα τε στῆθός τε, μάλιστα δὲ καίριόν ἐστι,
	τῇ ῥ' ἐπὶ οἷ μεμαῶτα βάλεν λίθῳ ὀκριόεντι,
	ῥῆξε δέ οἱ νευρήν: νάρκησε δὲ χεὶρ ἐπὶ καρπῷ,
	στῆ δὲ γνὺξ ἐριπών, τόξον δέ οἱ ἔκπεσε χειρός.
	Αἴας δ' οὐκ ἀμέλησε κασιγνήτοιο πεσόντος,
	ἀλλὰ θέων περίβη καί οἱ σάκος ἀμφεκάλυψε.
	τὸν μὲν ἔπειθ' ὑποδύντε δύω ἐρίηρες ἑταῖροι
	Μηκιστεὺς ̓Εχίοιο πάϊς καὶ δῖος ̓Αλάστωρ
	νῆας ἔπι γλαφυρὰς φερέτην βαρέα στενάχοντα.
	ἂψ δ' αὖτις Τρώεσσιν ̓Ολύμπιος ἐν μένος ὦρσεν:
	οἳ δ' ἰθὺς τάφροιο βαθείης ὦσαν ̓Αχαιούς:
	̔́Εκτωρ δ' ἐν πρώτοισι κίε σθένεϊ βλεμεαίνων.
	ὡς δ' ὅτε τίς τε κύων συὸς ἀγρίου ἠὲ λέοντος
	ἅπτηται κατόπισθε ποσὶν ταχέεσσι διώκων
	ἰσχία τε γλουτούς τε, ἑλισσόμενόν τε δοκεύει,
	ὣς ̔́Εκτωρ ὤπαζε κάρη κομόωντας ̓Αχαιούς,
	αἰὲν ἀποκτείνων τὸν ὀπίστατον: οἳ δὲ φέβοντο.
	αὐτὰρ ἐπεὶ διά τε σκόλοπας καὶ τάφρον ἔβησαν
	φεύγοντες, πολλοὶ δὲ δάμεν Τρώων ὑπὸ χερσίν,
	οἳ μὲν δὴ παρὰ νηυσὶν ἐρητύοντο μένοντες,
	ἀλλήλοισί τε κεκλόμενοι καὶ πᾶσι θεοῖσι
	χεῖρας ἀνίσχοντες μεγάλ' εὐχετόωντο ἕκαστος:
	̔́Εκτωρ δ' ἀμφιπεριστρώφα καλλίτριχας ἵππους
	Γοργοῦς ὄμματ' ἔχων ἠδὲ βροτολοιγοῦ ̓́Αρηος.
	τοὺς δὲ ἰδοῦς' ἐλέησε θεὰ λευκώλενος ̔́Ηρη,
	αἶψα δ' ̓Αθηναίην ἔπεα πτερόεντα προσηύδα:
	ὢ πόποι αἰγιόχοιο Διὸς τέκος οὐκέτι νῶϊ
	ὀλλυμένων Δαναῶν κεκαδησόμεθ' ὑστάτιόν περ;
	οἵ κεν δὴ κακὸν οἶτον ἀναπλήσαντες ὄλωνται
	ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς
	̔́Εκτωρ Πριαμίδης, καὶ δὴ κακὰ πολλὰ ἔοργε.
	τὴν δ' αὖτε προσέειπε θεὰ γλαυκῶπις ̓Αθήνη:
	καὶ λίην οὗτός γε μένος θυμόν τ' ὀλέσειε
	χερσὶν ὑπ' ̓Αργείων φθίμενος ἐν πατρίδι γαίῃ:
	ἀλλὰ πατὴρ οὑμὸς φρεσὶ μαίνεται οὐκ ἀγαθῇσι
	σχέτλιος, αἰὲν ἀλιτρός, ἐμῶν μενέων ἀπερωεύς:
	οὐδέ τι τῶν μέμνηται, ὅ οἱ μάλα πολλάκις υἱὸν
	τειρόμενον σώεσκον ὑπ' Εὐρυσθῆος ἀέθλων.
	ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς
	τῷ ἐπαλεξήσουσαν ἀπ' οὐρανόθεν προί̈αλλεν.
	εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν
	εὖτέ μιν εἰς ̓Αί̈δαο πυλάρταο προὔπεμψεν
	ἐξ ̓Ερέβευς ἄξοντα κύνα στυγεροῦ ̓Αί̈δαο,
	οὐκ ἂν ὑπεξέφυγε Στυγὸς ὕδατος αἰπὰ ῥέεθρα.
	νῦν δ' ἐμὲ μὲν στυγέει, Θέτιδος δ' ἐξήνυσε βουλάς,
	ἥ οἱ γούνατ' ἔκυσσε καὶ ἔλλαβε χειρὶ γενείου,
	λισσομένη τιμῆσαι ̓Αχιλλῆα πτολίπορθον.
	ἔσται μὰν ὅτ' ἂν αὖτε φίλην γλαυκώπιδα εἴπῃ.
	ἀλλὰ σὰ μὲν νῦν νῶϊν ἐπέντυε μώνυχας ἵππους,
	ὄφρ' ἂν ἐγὼ καταδῦσα Διὸς δόμον αἰγιόχοιο
	τεύχεσιν ἐς πόλεμον θωρήξομαι, ὄφρα ἴδωμαι
	ἢ νῶϊ Πριάμοιο πάϊς κορυθαίολος ̔́Εκτωρ
	γηθήσει προφανέντε ἀνὰ πτολέμοιο γεφύρας,
	ἦ τις καὶ Τρώων κορέει κύνας ἠδ' οἰωνοὺς
	δημῷ καὶ σάρκεσσι, πεσὼν ἐπὶ νηυσὶν ̓Αχαιῶν.
	ὣς ἔφατ', οὐδ' ἀπίθησε θεὰ λευκώλενος ̔́Ηρη.
	ἣ μὲν ἐποιχομένη χρυσάμπυκας ἔντυεν ἵππους
	̔́Ηρη πρέσβα θεὰ θυγάτηρ μεγάλοιο Κρόνοιο:
	αὐτὰρ ̓Αθηναίη κούρη Διὸς αἰγιόχοιο
	πέπλον μὲν κατέχευεν ἑανὸν πατρὸς ἐπ' οὔδει
	ποικίλον, ὅν ῥ' αὐτὴ ποιήσατο καὶ κάμε χερσίν,
	ἣ δὲ χιτῶν' ἐνδῦσα Διὸς νεφεληγερέταο
	τεύχεσιν ἐς πόλεμον θωρήσσετο δακρυόεντα.
	ἐς δ' ὄχεα φλόγεα ποσὶ βήσετο, λάζετο δ' ἔγχος
	βριθὺ μέγα στιβαρόν, τῷ δάμνησι στίχας ἀνδρῶν
	ἡρώων, τοῖσίν τε κοτέσσεται ὀβριμοπάτρη.
	̔́Ηρη δὲ μάστιγι θοῶς ἐπεμαίετ' ἄρ' ἵππους:
	αὐτόμαται δὲ πύλαι μύκον οὐρανοῦ ἃς ἔχον ̔͂Ωραι,
	τῇς ἐπιτέτραπται μέγας οὐρανὸς Οὔλυμπός τε
	ἠμὲν ἀνακλῖναι πυκινὸν νέφος ἠδ' ἐπιθεῖναι.
	τῇ ῥα δι' αὐτάων κεντρηνεκέας ἔχον ἵππους.
	Ζεὺς δὲ πατὴρ ̓́Ιδηθεν ἐπεὶ ἴδε χώσατ' ἄρ' αἰνῶς,
	̓͂Ιριν δ' ὄτρυνε χρυσόπτερον ἀγγελέουσαν:
	βάσκ' ἴθι ̓͂Ιρι ταχεῖα, πάλιν τρέπε μηδ' ἔα ἄντην
	ἔρχεσθ': οὐ γὰρ καλὰ συνοισόμεθα πτόλεμον δέ.
	ὧδε γὰρ ἐξερέω, τὸ δὲ καὶ τετελεσμένον ἔσται:
	γυιώσω μέν σφωϊν ὑφ' ἅρμασιν ὠκέας ἵππους,
	αὐτὰς δ' ἐκ δίφρου βαλέω κατά θ' ἅρματα ἄξω:
	οὐδέ κεν ἐς δεκάτους περιτελλομένους ἐνιαυτοὺς
	ἕλκε' ἀπαλθήσεσθον, ἅ κεν μάρπτῃσι κεραυνός:
	ὄφρα ἰδῇ γλαυκῶπις ὅτ' ἂν ᾧ πατρὶ μάχηται.
	̔́Ηρῃ δ' οὔ τι τόσον νεμεσίζομαι οὐδὲ χολοῦμαι:
	αἰεὶ γάρ μοι ἔωθεν ἐνικλᾶν ὅττί κεν εἴπω.
	ὣς ἔφατ', ὦρτο δὲ ̓͂Ιρις ἀελλόπος ἀγγελέουσα,
	βῆ δ' ἐξ ̓Ιδαίων ὀρέων ἐς μακρὸν ̓́Ολυμπον.
	πρώτῃσιν δὲ πύλῃσι πολυπτύχου Οὐλύμποιο
	ἀντομένη κατέρυκε, Διὸς δέ σφ' ἔννεπε μῦθον:
	πῇ μέματον; τί σφῶϊν ἐνὶ φρεσὶ μαίνεται ἦτορ;
	οὐκ ἐάᾳ Κρονίδης ἐπαμυνέμεν ̓Αργείοισιν.
	ὧδε γὰρ ἠπείλησε Κρόνου πάϊς, ᾗ τελέει περ,
	γυιώσειν μὲν σφῶϊν ὑφ' ἅρμασιν ὠκέας ἵππους,
	αὐτὰς δ' ἐκ δίφρου βαλέειν κατά θ' ἅρματα ἄξειν:
	οὐδέ κεν ἐς δεκάτους περιτελλομένους ἐνιαυτοὺς
	ἕλκε' ἀπαλθήσεσθον, ἅ κεν μάρπτῃσι κεραυνός:
	ὄφρα ἰδῇς γλαυκῶπι ὅτ' ἂν σῷ πατρὶ μάχηαι.
	̔́Ηρῃ δ' οὔ τι τόσον νεμεσίζεται οὐδὲ χολοῦται:
	αἰεὶ γάρ οἱ ἔωθεν ἐνικλᾶν ὅττι κεν εἴπῃ:
	ἀλλὰ σύ γ' αἰνοτάτη κύον ἀδεὲς εἰ ἐτεόν γε
	τολμήσεις Διὸς ἄντα πελώριον ἔγχος ἀεῖραι.
	ἣ μὲν ἄρ' ὣς εἰποῦς' ἀπέβη πόδας ὠκέα ̓͂Ιρις,
	αὐτὰρ ̓Αθηναίην ̔́Ηρη πρὸς μῦθον ἔειπεν:
	ὢ πόποι αἰγιόχοιο Διὸς τέκος, οὐκέτ' ἔγωγε
	νῶϊ ἐῶ Διὸς ἄντα βροτῶν ἕνεκα πτολεμίζειν:
	τῶν ἄλλος μὲν ἀποφθίσθω, ἄλλος δὲ βιώτω,
	ὅς κε τύχῃ: κεῖνος δὲ τὰ ἃ φρονέων ἐνὶ θυμῷ
	Τρωσί τε καὶ Δαναοῖσι δικαζέτω, ὡς ἐπιεικές.
	ὣς ἄρα φωνήσασα πάλιν τρέπε μώνυχας ἵππους:
	τῇσιν δ' ̔͂Ωραι μὲν λῦσαν καλλίτριχας ἵππους,
	καὶ τοὺς μὲν κατέδησαν ἐπ' ἀμβροσίῃσι κάπῃσιν,
	ἅρματα δ' ἔκλιναν πρὸς ἐνώπια παμφανόωντα:
	αὐταὶ δὲ χρυσέοισιν ἐπὶ κλισμοῖσι κάθιζον
	μίγδ' ἄλλοισι θεοῖσι, φίλον τετιημέναι ἦτορ.
	Ζεὺς δὲ πατὴρ ̓́Ιδηθεν ἐύ̈τροχον ἅρμα καὶ ἵππους
	Οὔλυμπον δὲ δίωκε, θεῶν δ' ἐξίκετο θώκους.
	τῷ δὲ καὶ ἵππους μὲν λῦσε κλυτὸς ἐννοσίγαιος,
	ἅρματα δ' ἂμ βωμοῖσι τίθει κατὰ λῖτα πετάσσας:
	αὐτὸς δὲ χρύσειον ἐπὶ θρόνον εὐρύοπα Ζεὺς
	ἕζετο, τῷ δ' ὑπὸ ποσσὶ μέγας πελεμίζετ' ̓́Ολυμπος.
	αἳ δ' οἶαι Διὸς ἀμφὶς ̓Αθηναίη τε καὶ ̔́Ηρη
	ἥσθην, οὐδέ τί μιν προσεφώνεον οὐδ' ἐρέοντο:
	αὐτὰρ ὃ ἔγνω ᾗσιν ἐνὶ φρεσὶ φώνησέν τε:
	τίφθ' οὕτω τετίησθον ̓Αθηναίη τε καὶ ̔́Ηρη;
	οὐ μέν θην κάμετόν γε μάχῃ ἔνι κυδιανείρῃ
	ὀλλῦσαι Τρῶας, τοῖσιν κότον αἰνὸν ἔθεσθε.
	πάντως, οἷον ἐμόν γε μένος καὶ χεῖρες ἄαπτοι,
	οὐκ ἄν με τρέψειαν ὅσοι θεοί εἰς' ἐν ̓Ολύμπῳ.
	σφῶϊν δὲ πρίν περ τρόμος ἔλλαβε φαίδιμα γυῖα
	πρὶν πόλεμόν τε ἰδεῖν πολέμοιό τε μέρμερα ἔργα.
	ὧδε γὰρ ἐξερέω, τὸ δέ κεν τετελεσμένον ἦεν:
	οὐκ ἂν ἐφ' ὑμετέρων ὀχέων πληγέντε κεραυνῷ
	ἂψ ἐς ̓́Ολυμπον ἵκεσθον, ἵν' ἀθανάτων ἕδος ἐστίν.
	ὣς ἔφαθ', αἳ δ' ἐπέμυξαν ̓Αθηναίη τε καὶ ̔́Ηρη:
	πλησίαι αἵ γ' ἥσθην, κακὰ δὲ Τρώεσσι μεδέσθην.
	ἤτοι ̓Αθηναίη ἀκέων ἦν οὐδέ τι εἶπε
	σκυζομένη Διὶ πατρί, χόλος δέ μιν ἄγριος ᾕρει:
	̔́Ηρῃ δ' οὐκ ἔχαδε στῆθος χόλον, ἀλλὰ προσηύδα:
	αἰνότατε Κρονίδη ποῖον τὸν μῦθον ἔειπες.
	εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:
	ἀλλ' ἔμπης Δαναῶν ὀλοφυρόμεθ' αἰχμητάων,
	οἵ κεν δὴ κακὸν οἶτον ἀναπλήσαντες ὄλωνται.
	ἀλλ' ἤτοι πολέμου μὲν ἀφεξόμεθ', εἰ σὺ κελεύεις:
	βουλὴν δ' ̓Αργείοις ὑποθησόμεθ' ἥ τις ὀνήσει,
	ὡς μὴ πάντες ὄλωνται ὀδυσσαμένοιο τεοῖο.
	τὴν δ' ἀπαμειβόμενος προσέφη νεφεληγερέτα Ζεύς:
	ἠοῦς δὴ καὶ μᾶλλον ὑπερμενέα Κρονίωνα
	ὄψεαι, αἴ κ' ἐθέλῃσθα, βοῶπις πότνια ̔́Ηρη
	ὀλλύντ' ̓Αργείων πουλὺν στρατὸν αἰχμητάων:
	οὐ γὰρ πρὶν πολέμου ἀποπαύσεται ὄβριμος ̔́Εκτωρ
	πρὶν ὄρθαι παρὰ ναῦφι ποδώκεα Πηλεί̈ωνα,
	ἤματι τῷ ὅτ' ἂν οἳ μὲν ἐπὶ πρύμνῃσι μάχωνται
	στείνει ἐν αἰνοτάτῳ περὶ Πατρόκλοιο θανόντος:
	ὣς γὰρ θέσφατόν ἐστι: σέθεν δ' ἐγὼ οὐκ ἀλεγίζω
	χωομένης, οὐδ' εἴ κε τὰ νείατα πείραθ' ἵκηαι
	γαίης καὶ πόντοιο, ἵν' ̓Ιάπετός τε Κρόνος τε
	ἥμενοι οὔτ' αὐγῇς ̔Υπερίονος ̓Ηελίοιο
	τέρποντ' οὔτ' ἀνέμοισι, βαθὺς δέ τε Τάρταρος ἀμφίς:
	οὐδ' ἢν ἔνθ' ἀφίκηαι ἀλωμένη, οὔ σευ ἔγωγε
	σκυζομένης ἀλέγω, ἐπεὶ οὐ σέο κύντερον ἄλλο.
	ὣς φάτο, τὸν δ' οὔ τι προσέφη λευκώλενος ̔́Ηρη.
	ἐν δ' ἔπες' ̓Ωκεανῷ λαμπρὸν φάος ἠελίοιο
	ἕλκον νύκτα μέλαιναν ἐπὶ ζείδωρον ἄρουραν.
	Τρωσὶν μέν ῥ' ἀέκουσιν ἔδυ φάος, αὐτὰρ ̓Αχαιοῖς
	ἀσπασίη τρίλλιστος ἐπήλυθε νὺξ ἐρεβεννή.
	Τρώων αὖτ' ἀγορὴν ποιήσατο φαίδιμος ̔́Εκτωρ
	νόσφι νεῶν ἀγαγὼν ποταμῷ ἔπι δινήεντι,
	ἐν καθαρῷ ὅθι δὴ νεκύων διεφαίνετο χῶρος.
	ἐξ ἵππων δ' ἀποβάντες ἐπὶ χθόνα μῦθον ἄκουον
	τόν ῥ' ̔́Εκτωρ ἀγόρευε Διὶ̈ φίλος: ἐν δ' ἄρα χειρὶ
	ἔγχος ἔχ' ἑνδεκάπηχυ: πάροιθε δὲ λάμπετο δουρὸς
	αἰχμὴ χαλκείη, περὶ δὲ χρύσεος θέε πόρκης,
	τῷ ὅ γ' ἐρεισάμενος ἔπεα Τρώεσσι μετηύδα:
	κέκλυτέ μευ Τρῶες καὶ Δάρδανοι ἠδ' ἐπίκουροι:
	νῦν ἐφάμην νῆάς τ' ὀλέσας καὶ πάντας ̓Αχαιοὺς
	ἂψ ἀπονοστήσειν προτὶ ̓́Ιλιον ἠνεμόεσσαν:
	ἀλλὰ πρὶν κνέφας ἦλθε, τὸ νῦν ἐσάωσε μάλιστα
	̓Αργείους καὶ νῆας ἐπὶ ῥηγμῖνι θαλάσσης.
	ἀλλ' ἤτοι νῦν μὲν πειθώμεθα νυκτὶ μελαίνῃ
	δόρπά τ' ἐφοπλισόμεσθα: ἀτὰρ καλλίτριχας ἵππους
	λύσαθ' ὑπὲξ ὀχέων, παρὰ δέ σφισι βάλλετ' ἐδωδήν:
	ἐκ πόλιος δ' ἄξεσθε βόας καὶ ἴφια μῆλα
	καρπαλίμως, οἶνον δὲ μελίφρονα οἰνίζεσθε
	σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε,
	ὥς κεν παννύχιοι μέσφ' ἠοῦς ἠριγενείης
	καίωμεν πυρὰ πολλά, σέλας δ' εἰς οὐρανὸν ἵκῃ,
	μή πως καὶ διὰ νύκτα κάρη κομόωντες ̓Αχαιοὶ
	φεύγειν ὁρμήσωνται ἐπ' εὐρέα νῶτα θαλάσσης.
	μὴ μὰν ἀσπουδί γε νεῶν ἐπιβαῖεν ἕκηλοι,
	ἀλλ' ὥς τις τούτων γε βέλος καὶ οἴκοθι πέσσῃ
	βλήμενος ἢ ἰῷ ἢ ἔγχεϊ ὀξυόεντι
	νηὸς ἐπιθρῴσκων, ἵνα τις στυγέῃσι καὶ ἄλλος
	Τρωσὶν ἐφ' ἱπποδάμοισι φέρειν πολύδακρυν ̓́Αρηα.
	κήρυκες δ' ἀνὰ ἄστυ Διὶ̈ φίλοι ἀγγελλόντων
	παῖδας πρωθήβας πολιοκροτάφους τε γέροντας
	λέξασθαι περὶ ἄστυ θεοδμήτων ἐπὶ πύργων:
	θηλύτεραι δὲ γυναῖκες ἐνὶ μεγάροισιν ἑκάστη
	πῦρ μέγα καιόντων: φυλακὴ δέ τις ἔμπεδος ἔστω
	μὴ λόχος εἰσέλθῃσι πόλιν λαῶν ἀπεόντων.
	ὧδ' ἔστω Τρῶες μεγαλήτορες ὡς ἀγορεύω:
	μῦθος δ' ὃς μὲν νῦν ὑγιὴς εἰρημένος ἔστω,
	τὸν δ' ἠοῦς Τρώεσσι μεθ' ἱπποδάμοις ἀγορεύσω.
	ἔλπομαι εὐχόμενος Διί τ' ἄλλοισίν τε θεοῖσιν
	ἐξελάαν ἐνθένδε κύνας κηρεσσιφορήτους,
	οὓς κῆρες φορέουσι μελαινάων ἐπὶ νηῶν.
	ἀλλ' ἤτοι ἐπὶ νυκτὶ φυλάξομεν ἡμέας αὐτούς,
	πρῶϊ δ' ὑπηοῖοι σὺν τεύχεσι θωρηχθέντες
	νηυσὶν ἔπι γλαφυρῇσιν ἐγείρομεν ὀξὺν ̓́Αρηα.
	εἴσομαι εἴ κέ μ' ὁ Τυδεί̈δης κρατερὸς Διομήδης
	πὰρ νηῶν πρὸς τεῖχος ἀπώσεται, ἤ κεν ἐγὼ τὸν
	χαλκῷ δῃώσας ἔναρα βροτόεντα φέρωμαι.
	αὔριον ἣν ἀρετὴν διαείσεται, εἴ κ' ἐμὸν ἔγχος
	μείνῃ ἐπερχόμενον: ἀλλ' ἐν πρώτοισιν ὀί̈ω
	κείσεται οὐτηθείς, πολέες δ' ἀμφ' αὐτὸν ἑταῖροι
	ἠελίου ἀνιόντος ἐς αὔριον: εἰ γὰρ ἐγὼν ὣς
	εἴην ἀθάνατος καὶ ἀγήρως ἤματα πάντα,
	τιοίμην δ' ὡς τίετ' ̓Αθηναίη καὶ ̓Απόλλων,
	ὡς νῦν ἡμέρη ἥδε κακὸν φέρει ̓Αργείοισιν.
	ὣς ̔́Εκτωρ ἀγόρευ', ἐπὶ δὲ Τρῶες κελάδησαν.
	οἳ δ' ἵππους μὲν λῦσαν ὑπὸ ζυγοῦ ἱδρώοντας,
	δῆσαν δ' ἱμάντεσσι παρ' ἅρμασιν οἷσιν ἕκαστος:
	ἐκ πόλιος δ' ἄξοντο βόας καὶ ἴφια μῆλα
	καρπαλίμως, οἶνον δὲ μελίφρονα οἰνίζοντο,
	σῖτόν τ' ἐκ μεγάρων, ἐπὶ δὲ ξύλα πολλὰ λέγοντο.
	κνίσην δ' ἐκ πεδίου ἄνεμοι φέρον οὐρανὸν εἴσω.
	οἳ δὲ μέγα φρονέοντες ἐπὶ πτολέμοιο γεφύρας
	εἴατο παννύχιοι, πυρὰ δέ σφισι καίετο πολλά.
	ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην
	φαίνετ' ἀριπρεπέα, ὅτε τ' ἔπλετο νήνεμος αἰθήρ:
	ἔκ τ' ἔφανεν πᾶσαι σκοπιαὶ καὶ πρώονες ἄκροι
	καὶ νάπαι: οὐρανόθεν δ' ἄρ' ὑπερράγη ἄσπετος αἰθήρ,
	πάντα δὲ εἴδεται ἄστρα, γέγηθε δέ τε φρένα ποιμήν:
	τόσσα μεσηγὺ νεῶν ἠδὲ Ξάνθοιο ῥοάων
	Τρώων καιόντων πυρὰ φαίνετο ̓Ιλιόθι πρό.
	χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ
	εἴατο πεντήκοντα σέλᾳ πυρὸς αἰθομένοιο.
	ἵπποι δὲ κρῖ λευκὸν ἐρεπτόμενοι καὶ ὀλύρας
	ἑσταότες παρ' ὄχεσφιν ἐύ̈θρονον ̓Ηῶ μίμνον.
