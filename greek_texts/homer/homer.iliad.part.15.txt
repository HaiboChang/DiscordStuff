	αὐτὰρ ἐπεὶ διά τε σκόλοπας καὶ τάφρον ἔβησαν
	φεύγοντες, πολλοὶ δὲ δάμεν Δαναῶν ὑπὸ χερσίν,
	οἳ μὲν δὴ παρ' ὄχεσφιν ἐρητύοντο μένοντες
	χλωροὶ ὑπαὶ δείους πεφοβημένοι: ἔγρετο δὲ Ζεὺς
	̓́Ιδης ἐν κορυφῇσι παρὰ χρυσοθρόνου ̔́Ηρης,
	στῆ δ' ἄρ' ἀναί̈ξας, ἴδε δὲ Τρῶας καὶ ̓Αχαιοὺς
	τοὺς μὲν ὀρινομένους, τοὺς δὲ κλονέοντας ὄπισθεν
	̓Αργείους, μετὰ δέ σφι Ποσειδάωνα ἄνακτα:
	̔́Εκτορα δ' ἐν πεδίῳ ἴδε κείμενον, ἀμφὶ δ' ἑταῖροι
	εἵαθ', ὃ δ' ἀργαλέῳ ἔχετ' ἄσθματι κῆρ ἀπινύσσων
	αἷμ' ἐμέων, ἐπεὶ οὔ μιν ἀφαυρότατος βάλ' ̓Αχαιῶν.
	τὸν δὲ ἰδὼν ἐλέησε πατὴρ ἀνδρῶν τε θεῶν τε,
	δεινὰ δ' ὑπόδρα ἰδὼν ̔́Ηρην πρὸς μῦθον ἔειπεν:
	ἦ μάλα δὴ κακότεχνος ἀμήχανε σὸς δόλος ̔́Ηρη
	̔́Εκτορα δῖον ἔπαυσε μάχης, ἐφόβησε δὲ λαούς.
	οὐ μὰν οἶδ' εἰ αὖτε κακορραφίης ἀλεγεινῆς
	πρώτη ἐπαύρηαι καί σε πληγῇσιν ἱμάσσω.
	ἦ οὐ μέμνῃ ὅτε τ' ἐκρέμω ὑψόθεν, ἐκ δὲ ποδοῖιν
	ἄκμονας ἧκα δύω, περὶ χερσὶ δὲ δεσμὸν ἴηλα
	χρύσεον ἄρρηκτον; σὺ δ' ἐν αἰθέρι καὶ νεφέλῃσιν
	ἐκρέμω: ἠλάστεον δὲ θεοὶ κατὰ μακρὸν ̓́Ολυμπον,
	λῦσαι δ' οὐκ ἐδύναντο παρασταδόν: ὃν δὲ λάβοιμι
	ῥίπτασκον τεταγὼν ἀπὸ βηλοῦ ὄφρ' ἂν ἵκηται
	γῆν ὀλιγηπελέων: ἐμὲ δ' οὐδ' ὧς θυμὸν ἀνίει
	ἀζηχὴς ὀδύνη ̔Ηρακλῆος θείοιο,
	τὸν σὺ ξὺν Βορέῃ ἀνέμῳ πεπιθοῦσα θυέλλας
	πέμψας ἐπ' ἀτρύγετον πόντον κακὰ μητιόωσα,
	καί μιν ἔπειτα Κόων δ' εὖ ναιομένην ἀπένεικας.
	τὸν μὲν ἐγὼν ἔνθεν ῥυσάμην καὶ ἀνήγαγον αὖτις
	̓́Αργος ἐς ἱππόβοτον καὶ πολλά περ ἀθλήσαντα.
	τῶν ς' αὖτις μνήσω ἵν' ἀπολλήξῃς ἀπατάων,
	ὄφρα ἴδῃ ἤν τοι χραίσμῃ φιλότης τε καὶ εὐνή,
	ἣν ἐμίγης ἐλθοῦσα θεῶν ἄπο καί μ' ἀπάτησας.
	ὣς φάτο, ῥίγησεν δὲ βοῶπις πότνια ̔́Ηρη,
	καί μιν φωνήσας' ἔπεα πτερόεντα προσηύδα:
	ἴστω νῦν τόδε Γαῖα καὶ Οὐρανὸς εὐρὺς ὕπερθε
	καὶ τὸ κατειβόμενον Στυγὸς ὕδωρ, ὅς τε μέγιστος
	ὅρκος δεινότατός τε πέλει μακάρεσσι θεοῖσι,
	σή θ' ἱερὴ κεφαλὴ καὶ νωί̈τερον λέχος αὐτῶν
	κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι:
	μὴ δι' ἐμὴν ἰότητα Ποσειδάων ἐνοσίχθων
	πημαίνει Τρῶάς τε καὶ ̔́Εκτορα, τοῖσι δ' ἀρήγει,
	ἀλλά που αὐτὸν θυμὸς ἐποτρύνει καὶ ἀνώγει,
	τειρομένους δ' ἐπὶ νηυσὶν ἰδὼν ἐλέησεν ̓Αχαιούς.
	αὐτάρ τοι καὶ κείνῳ ἐγὼ παραμυθησαίμην
	τῇ ἴμεν ᾗ κεν δὴ σὺ κελαινεφὲς ἡγεμονεύῃς.
	ὣς φάτο, μείδησεν δὲ πατὴρ ἀνδρῶν τε θεῶν τε,
	καί μιν ἀμειβόμενος ἔπεα πτερόεντα προσηύδα:
	εἰ μὲν δὴ σύ γ' ἔπειτα βοῶπις πότνια ̔́Ηρη
	ἶσον ἐμοὶ φρονέουσα μετ' ἀθανάτοισι καθίζοις,
	τώ κε Ποσειδάων γε, καὶ εἰ μάλα βούλεται ἄλλῃ,
	αἶψα μεταστρέψειε νόον μετὰ σὸν καὶ ἐμὸν κῆρ.
	ἀλλ' εἰ δή ῥ' ἐτεόν γε καὶ ἀτρεκέως ἀγορεύεις,
	ἔρχεο νῦν μετὰ φῦλα θεῶν, καὶ δεῦρο κάλεσσον
	̓͂Ιρίν τ' ἐλθέμεναι καὶ ̓Απόλλωνα κλυτότοξον,
	ὄφρ' ἣ μὲν μετὰ λαὸν ̓Αχαιῶν χαλκοχιτώνων
	ἔλθῃ, καὶ εἴπῃσι Ποσειδάωνι ἄνακτι
	παυσάμενον πολέμοιο τὰ ἃ πρὸς δώμαθ' ἱκέσθαι,
	̔́Εκτορα δ' ὀτρύνῃσι μάχην ἐς Φοῖβος ̓Απόλλων,
	αὖτις δ' ἐμπνεύσῃσι μένος, λελάθῃ δ' ὀδυνάων
	αἳ νῦν μιν τείρουσι κατὰ φρένας, αὐτὰρ ̓Αχαιοὺς
	αὖτις ἀποστρέψῃσιν ἀνάλκιδα φύζαν ἐνόρσας,
	φεύγοντες δ' ἐν νηυσὶ πολυκλήϊσι πέσωσι
	Πηλεί̈δεω ̓Αχιλῆος: ὃ δ' ἀνστήσει ὃν ἑταῖρον
	Πάτροκλον: τὸν δὲ κτενεῖ ἔγχεϊ φαίδιμος ̔́Εκτωρ
	̓Ιλίου προπάροιθε πολέας ὀλέσαντ' αἰζηοὺς
	τοὺς ἄλλους, μετὰ δ' υἱὸν ἐμὸν Σαρπηδόνα δῖον.
	τοῦ δὲ χολωσάμενος κτενεῖ ̔́Εκτορα δῖος ̓Αχιλλεύς.
	ἐκ τοῦ δ' ἄν τοι ἔπειτα παλίωξιν παρὰ νηῶν
	αἰὲν ἐγὼ τεύχοιμι διαμπερὲς εἰς ὅ κ' ̓Αχαιοὶ
	̓́Ιλιον αἰπὺ ἕλοιεν ̓Αθηναίης διὰ βουλάς.
	τὸ πρὶν δ' οὔτ' ἄρ' ἐγὼ παύω χόλον οὔτέ τιν' ἄλλον
	ἀθανάτων Δαναοῖσιν ἀμυνέμεν ἐνθάδ' ἐάσω
	πρίν γε τὸ Πηλεί̈δαο τελευτηθῆναι ἐέλδωρ,
	ὥς οἱ ὑπέστην πρῶτον, ἐμῷ δ' ἐπένευσα κάρητι,
	ἤματι τῷ ὅτ' ἐμεῖο θεὰ Θέτις ἥψατο γούνων,
	λισσομένη τιμῆσαι ̓Αχιλλῆα πτολίπορθον.
	ὣς ἔφατ', οὐδ' ἀπίθησε θεὰ λευκώλενος ̔́Ηρη,
	βῆ δ' ἐξ ̓Ιδαίων ὀρέων ἐς μακρὸν ̓́Ολυμπον.
	ὡς δ' ὅτ' ἂν ἀί̈ξῃ νόος ἀνέρος, ὅς τ' ἐπὶ πολλὴν
	γαῖαν ἐληλουθὼς φρεσὶ πευκαλίμῃσι νοήσῃ
	ἔνθ' εἴην ἢ ἔνθα, μενοινήῃσί τε πολλά,
	ὣς κραιπνῶς μεμαυῖα διέπτατο πότνια ̔́Ηρη:
	ἵκετο δ' αἰπὺν ̓́Ολυμπον, ὁμηγερέεσσι δ' ἐπῆλθεν
	ἀθανάτοισι θεοῖσι Διὸς δόμῳ: οἳ δὲ ἰδόντες
	πάντες ἀνήϊξαν καὶ δεικανόωντο δέπασσιν.
	ἣ δ' ἄλλους μὲν ἔασε, Θέμιστι δὲ καλλιπαρῄῳ
	δέκτο δέπας: πρώτη γὰρ ἐναντίη ἦλθε θέουσα,
	καί μιν φωνήσας' ἔπεα πτερόεντα προσηύδα:
	̔́Ηρη τίπτε βέβηκας; ἀτυζομένῃ δὲ ἔοικας:
	ἦ μάλα δή ς' ἐφόβησε Κρόνου πάϊς, ὅς τοι ἀκοίτης.
	τὴν δ' ἠμείβετ' ἔπειτα θεὰ λευκώλενος ̔́Ηρη:
	μή με θεὰ Θέμι ταῦτα διείρεο: οἶσθα καὶ αὐτὴ
	οἷος κείνου θυμὸς ὑπερφίαλος καὶ ἀπηνής.
	ἀλλὰ σύ γ' ἄρχε θεοῖσι δόμοις ἔνι δαιτὸς ἐί̈σης:
	ταῦτα δὲ καὶ μετὰ πᾶσιν ἀκούσεαι ἀθανάτοισιν
	οἷα Ζεὺς κακὰ ἔργα πιφαύσκεται: οὐδέ τί φημι
	πᾶσιν ὁμῶς θυμὸν κεχαρησέμεν, οὔτε βροτοῖσιν
	οὔτε θεοῖς, εἴ πέρ τις ἔτι νῦν δαίνυται εὔφρων.
	ἣ μὲν ἄρ' ὣς εἰποῦσα καθέζετο πότνια ̔́Ηρη,
	ὄχθησαν δ' ἀνὰ δῶμα Διὸς θεοί: ἣ δ' ἐγέλασσε
	χείλεσιν, οὐδὲ μέτωπον ἐπ' ὀφρύσι κυανέῃσιν
	ἰάνθη: πᾶσιν δὲ νεμεσσηθεῖσα μετηύδα:
	νήπιοι οἳ Ζηνὶ μενεαίνομεν ἀφρονέοντες:
	ἦ ἔτι μιν μέμαμεν καταπαυσέμεν ἆσσον ἰόντες
	ἢ ἔπει ἠὲ βίῃ: ὃ δ' ἀφήμενος οὐκ ἀλεγίζει
	οὐδ' ὄθεται: φησὶν γὰρ ἐν ἀθανάτοισι θεοῖσι
	κάρτεί̈ τε σθένεί̈ τε διακριδὸν εἶναι ἄριστος.
	τὼ ἔχεθ' ὅττί κεν ὔμμι κακὸν πέμπῃσιν ἑκάστῳ.
	ἤδη γὰρ νῦν ἔλπομ' ̓́Αρηί̈ γε πῆμα τετύχθαι:
	υἱὸς γάρ οἱ ὄλωλε μάχῃ ἔνι φίλτατος ἀνδρῶν
	̓Ασκάλαφος, τόν φησιν ὃν ἔμμεναι ὄβριμος ̓́Αρης.
	ὣς ἔφατ', αὐτὰρ ̓́Αρης θαλερὼ πεπλήγετο μηρὼ
	χερσὶ καταπρηνέσς', ὀλοφυρόμενος δ' ἔπος ηὔδα:
	μὴ νῦν μοι νεμεσήσετ' ̓Ολύμπια δώματ' ἔχοντες
	τίσασθαι φόνον υἷος ἰόντ' ἐπὶ νῆας ̓Αχαιῶν,
	εἴ πέρ μοι καὶ μοῖρα Διὸς πληγέντι κεραυνῷ
	κεῖσθαι ὁμοῦ νεκύεσσι μεθ' αἵματι καὶ κονίῃσιν.
	ὣς φάτο, καί ῥ' ἵππους κέλετο Δεῖμόν τε Φόβον τε
	ζευγνύμεν, αὐτὸς δ' ἔντε' ἐδύσετο παμφανόωντα.
	ἔνθά κ' ἔτι μείζων τε καὶ ἀργαλεώτερος ἄλλος
	πὰρ Διὸς ἀθανάτοισι χόλος καὶ μῆνις ἐτύχθη,
	εἰ μὴ ̓Αθήνη πᾶσι περιδείσασα θεοῖσιν
	ὦρτο διὲκ προθύρου, λίπε δὲ θρόνον ἔνθα θάασσε,
	τοῦ δ' ἀπὸ μὲν κεφαλῆς κόρυθ' εἵλετο καὶ σάκος ὤμων,
	ἔγχος δ' ἔστησε στιβαρῆς ἀπὸ χειρὸς ἑλοῦσα
	χάλκεον: ἣ δ' ἐπέεσσι καθάπτετο θοῦρον ̓́Αρηα:
	μαινόμενε φρένας ἠλὲ διέφθορας: ἦ νύ τοι αὔτως
	οὔατ' ἀκουέμεν ἐστί, νόος δ' ἀπόλωλε καὶ αἰδώς.
	οὐκ ἀί̈εις ἅ τέ φησι θεὰ λευκώλενος ̔́Ηρη
	ἣ δὴ νῦν πὰρ Ζηνὸς ̓Ολυμπίου εἰλήλουθεν;
	ἦ ἐθέλεις αὐτὸς μὲν ἀναπλήσας κακὰ πολλὰ
	ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,
	αὐτὰρ τοῖς ἄλλοισι κακὸν μέγα πᾶσι φυτεῦσαι;
	αὐτίκα γὰρ Τρῶας μὲν ὑπερθύμους καὶ ̓Αχαιοὺς
	λείψει, ὃ δ' ἡμέας εἶσι κυδοιμήσων ἐς ̓́Ολυμπον,
	μάρψει δ' ἑξείης ὅς τ' αἴτιος ὅς τε καὶ οὐκί.
	τώ ς' αὖ νῦν κέλομαι μεθέμεν χόλον υἷος ἑῆος:
	ἤδη γάρ τις τοῦ γε βίην καὶ χεῖρας ἀμείνων
	ἢ πέφατ', ἢ καὶ ἔπειτα πεφήσεται: ἀργαλέον δὲ
	πάντων ἀνθρώπων ῥῦσθαι γενεήν τε τόκον τε.
	ὣς εἰποῦς' ἵδρυσε θρόνῳ ἔνι θοῦρον ̓́Αρηα.
	̔́Ηρη δ' ̓Απόλλωνα καλέσσατο δώματος ἐκτὸς
	̓͂Ιρίν θ', ἥ τε θεοῖσι μετάγγελος ἀθανάτοισι,
	καί σφεας φωνήσας' ἔπεα πτερόεντα προσηύδα:
	Ζεὺς σφὼ εἰς ̓́Ιδην κέλετ' ἐλθέμεν ὅττι τάχιστα:
	αὐτὰρ ἐπὴν ἔλθητε, Διός τ' εἰς ὦπα ἴδησθε,
	ἕρδειν ὅττί κε κεῖνος ἐποτρύνῃ καὶ ἀνώγῃ.
	ἣ μὲν ἄρ' ὣς εἰποῦσα πάλιν κίε πότνια ̔́Ηρη,
	ἕζετο δ' εἰνὶ θρόνῳ: τὼ δ' ἀί̈ξαντε πετέσθην.
	̓́Ιδην δ' ἵκανον πολυπίδακα μητέρα θηρῶν,
	εὗρον δ' εὐρύοπα Κρονίδην ἀνὰ Γαργάρῳ ἄκρῳ
	ἥμενον: ἀμφὶ δέ μιν θυόεν νέφος ἐστεφάνωτο.
	τὼ δὲ πάροιθ' ἐλθόντε Διὸς νεφεληγερέταο
	στήτην: οὐδέ σφωϊν ἰδὼν ἐχολώσατο θυμῷ,
	ὅττί οἱ ὦκ' ἐπέεσσι φίλης ἀλόχοιο πιθέσθην.
	̓͂Ιριν δὲ προτέρην ἔπεα πτερόεντα προσηύδα:
	βάσκ' ἴθι ̓͂Ιρι ταχεῖα, Ποσειδάωνι ἄνακτι
	πάντα τάδ' ἀγγεῖλαι, μὴ δὲ ψευδάγγελος εἶναι.
	παυσάμενόν μιν ἄνωχθι μάχης ἠδὲ πτολέμοιο
	ἔρχεσθαι μετὰ φῦλα θεῶν ἢ εἰς ἅλα δῖαν.
	εἰ δέ μοι οὐκ ἐπέεσς' ἐπιπείσεται, ἀλλ' ἀλογήσει,
	φραζέσθω δὴ ἔπειτα κατὰ φρένα καὶ κατὰ θυμὸν
	μή μ' οὐδὲ κρατερός περ ἐὼν ἐπιόντα ταλάσσῃ
	μεῖναι, ἐπεί εὑ φημὶ βίῃ πολὺ φέρτερος εἶναι
	καὶ γενεῇ πρότερος: τοῦ δ' οὐκ ὄθεται φίλον ἦτορ
	ἶσον ἐμοὶ φάσθαι, τόν τε στυγέουσι καὶ ἄλλοι.
	ὣς ἔφατ', οὐδ' ἀπίθησε ποδήνεμος ὠκέα ̓͂Ιρις,
	βῆ δὲ κατ' ̓Ιδαίων ὀρέων εἰς ̓́Ιλιον ἱρήν.
	ὡς δ' ὅτ' ἂν ἐκ νεφέων πτῆται νιφὰς ἠὲ χάλαζα
	ψυχρὴ ὑπὸ ῥιπῆς αἰθρηγενέος Βορέαο,
	ὣς κραιπνῶς μεμαυῖα διέπτατο ὠκέα ̓͂Ιρις,
	ἀγχοῦ δ' ἱσταμένη προσέφη κλυτὸν ἐννοσίγαιον:
	ἀγγελίην τινά τοι γαιήοχε κυανοχαῖτα
	ἦλθον δεῦρο φέρουσα παραὶ Διὸς αἰγιόχοιο.
	παυσάμενόν ς' ἐκέλευσε μάχης ἠδὲ πτολέμοιο
	ἔρχεσθαι μετὰ φῦλα θεῶν ἢ εἰς ἅλα δῖαν.
	εἰ δέ οἱ οὐκ ἐπέεσς' ἐπιπείσεαι, ἀλλ' ἀλογήσεις,
	ἠπείλει καὶ κεῖνος ἐναντίβιον πολεμίξων
	ἐνθάδ' ἐλεύσεσθαι: σὲ δ' ὑπεξαλέασθαι ἄνωγε
	χεῖρας, ἐπεὶ σέο φησὶ βίῃ πολὺ φέρτερος εἶναι
	καὶ γενεῇ πρότερος: σὸν δ' οὐκ ὄθεται φίλον ἦτορ
	ἶσόν οἱ φάσθαι, τόν τε στυγέουσι καὶ ἄλλοι.
	τὴν δὲ μέγ' ὀχθήσας προσέφη κλυτὸς ἐννοσίγαιος:
	ὢ πόποι ἦ ῥ' ἀγαθός περ ἐὼν ὑπέροπλον ἔειπεν
	εἴ μ' ὁμότιμον ἐόντα βίῃ ἀέκοντα καθέξει.
	τρεῖς γάρ τ' ἐκ Κρόνου εἰμὲν ἀδελφεοὶ οὓς τέκετο ̔Ρέα
	Ζεὺς καὶ ἐγώ, τρίτατος δ' ̓Αί̈δης ἐνέροισιν ἀνάσσων.
	τριχθὰ δὲ πάντα δέδασται, ἕκαστος δ' ἔμμορε τιμῆς:
	ἤτοι ἐγὼν ἔλαχον πολιὴν ἅλα ναιέμεν αἰεὶ
	παλλομένων, ̓Αί̈δης δ' ἔλαχε ζόφον ἠερόεντα,
	Ζεὺς δ' ἔλαχ' οὐρανὸν εὐρὺν ἐν αἰθέρι καὶ νεφέλῃσι:
	γαῖα δ' ἔτι ξυνὴ πάντων καὶ μακρὸς ̓́Ολυμπος.
	τώ ῥα καὶ οὔ τι Διὸς βέομαι φρεσίν, ἀλλὰ ἕκηλος
	καὶ κρατερός περ ἐὼν μενέτω τριτάτῃ ἐνὶ μοίρῃ.
	χερσὶ δὲ μή τί με πάγχυ κακὸν ὣς δειδισσέσθω:
	θυγατέρεσσιν γάρ τε καὶ υἱάσι βέλτερον εἴη
	ἐκπάγλοις ἐπέεσσιν ἐνισσέμεν οὓς τέκεν αὐτός,
	οἵ ἑθεν ὀτρύνοντος ἀκούσονται καὶ ἀνάγκῃ.
	τὸν δ' ἠμείβετ' ἔπειτα ποδήνεμος ὠκέα ̓͂Ιρις:
	οὕτω γὰρ δή τοι γαιήοχε κυανοχαῖτα
	τόνδε φέρω Διὶ μῦθον ἀπηνέα τε κρατερόν τε,
	ἦ τι μεταστρέψεις; στρεπταὶ μέν τε φρένες ἐσθλῶν.
	οἶσθ' ὡς πρεσβυτέροισιν ̓Ερινύες αἰὲν ἕπονται.
	τὴν δ' αὖτε προσέειπε Ποσειδάων ἐνοσίχθων:
	̓͂Ιρι θεὰ μάλα τοῦτο ἔπος κατὰ μοῖραν ἔειπες:
	ἐσθλὸν καὶ τὸ τέτυκται ὅτ' ἄγγελος αἴσιμα εἰδῇ.
	ἀλλὰ τόδ' αἰνὸν ἄχος κραδίην καὶ θυμὸν ἱκάνει
	ὁππότ' ἂν ἰσόμορον καὶ ὁμῇ πεπρωμένον αἴσῃ
	νεικείειν ἐθέλῃσι χολωτοῖσιν ἐπέεσσιν.
	ἀλλ' ἤτοι νῦν μέν κε νεμεσσηθεὶς ὑποείξω:
	ἄλλο δέ τοι ἐρέω, καὶ ἀπειλήσω τό γε θυμῷ:
	αἴ κεν ἄνευ ἐμέθεν καὶ ̓Αθηναίης ἀγελείης
	̔́Ηρης ̔Ερμείω τε καὶ ̔Ηφαίστοιο ἄνακτος
	̓Ιλίου αἰπεινῆς πεφιδήσεται, οὐδ' ἐθελήσει
	ἐκπέρσαι, δοῦναι δὲ μέγα κράτος ̓Αργείοισιν,
	ἴστω τοῦθ' ὅτι νῶϊν ἀνήκεστος χόλος ἔσται.
	ὣς εἰπὼν λίπε λαὸν ̓Αχαιϊκὸν ἐννοσίγαιος,
	δῦνε δὲ πόντον ἰών, πόθεσαν δ' ἥρωες ̓Αχαιοί.
	καὶ τότ' ̓Απόλλωνα προσέφη νεφεληγερέτα Ζεύς:
	ἔρχεο νῦν φίλε Φοῖβε μεθ' ̔́Εκτορα χαλκοκορυστήν:
	ἤδη μὲν γάρ τοι γαιήοχος ἐννοσίγαιος
	οἴχεται εἰς ἅλα δῖαν ἀλευάμενος χόλον αἰπὺν
	ἡμέτερον: μάλα γάρ κε μάχης ἐπύθοντο καὶ ἄλλοι,
	οἵ περ ἐνέρτεροί εἰσι θεοὶ Κρόνον ἀμφὶς ἐόντες.
	ἀλλὰ τόδ' ἠμὲν ἐμοὶ πολὺ κέρδιον ἠδέ οἱ αὐτῷ
	ἔπλετο, ὅττι πάροιθε νεμεσσηθεὶς ὑπόειξε
	χεῖρας ἐμάς, ἐπεὶ οὔ κεν ἀνιδρωτί γ' ἐτελέσθη.
	ἀλλὰ σύ γ' ἐν χείρεσσι λάβ' αἰγίδα θυσσανόεσσαν,
	τῇ μάλ' ἐπισσείων φοβέειν ἥρωας ̓Αχαιούς:
	σοὶ δ' αὐτῷ μελέτω ἑκατηβόλε φαίδιμος ̔́Εκτωρ:
	τόφρα γὰρ οὖν οἱ ἔγειρε μένος μέγα, ὄφρ' ἂν ̓Αχαιοὶ
	φεύγοντες νῆάς τε καὶ ̔Ελλήσποντον ἵκωνται.
	κεῖθεν δ' αὐτὸς ἐγὼ φράσομαι ἔργον τε ἔπος τε,
	ὥς κε καὶ αὖτις ̓Αχαιοὶ ἀναπνεύσωσι πόνοιο.
	ὣς ἔφατ', οὐδ' ἄρα πατρὸς ἀνηκούστησεν ̓Απόλλων,
	βῆ δὲ κατ' ̓Ιδαίων ὀρέων ἴρηκι ἐοικὼς
	ὠκέϊ φασσοφόνῳ, ὅς τ' ὤκιστος πετεηνῶν.
	εὗρ' υἱὸν Πριάμοιο δαί̈φρονος ̔́Εκτορα δῖον
	ἥμενον, οὐδ' ἔτι κεῖτο, νέον δ' ἐσαγείρετο θυμόν,
	ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς
	παύετ', ἐπεί μιν ἔγειρε Διὸς νόος αἰγιόχοιο.
	ἀγχοῦ δ' ἱστάμενος προσέφη ἑκάεργος ̓Απόλλων:
	̔́Εκτορ υἱὲ Πριάμοιο, τί ἢ δὲ σὺ νόσφιν ἀπ' ἄλλων
	ἧς' ὀλιγηπελέων; ἦ πού τί σε κῆδος ἱκάνει;
	τὸν δ' ὀλιγοδρανέων προσέφη κορυθαίολος ̔́Εκτωρ:
	τίς δὲ σύ ἐσσι φέριστε θεῶν ὅς μ' εἴρεαι ἄντην;
	οὐκ ἀί̈εις ὅ με νηυσὶν ἔπι πρυμνῇσιν ̓Αχαιῶν
	οὓς ἑτάρους ὀλέκοντα βοὴν ἀγαθὸς βάλεν Αἴας
	χερμαδίῳ πρὸς στῆθος, ἔπαυσε δὲ θούριδος ἀλκῆς;
	καὶ δὴ ἔγωγ' ἐφάμην νέκυας καὶ δῶμ' ̓Αί̈δαο
	ἤματι τῷδ' ἵξεσθαι, ἐπεὶ φίλον ἄϊον ἦτορ.
	τὸν δ' αὖτε προσέειπεν ἄναξ ἑκάεργος ̓Απόλλων:
	θάρσει νῦν: τοῖόν τοι ἀοσσητῆρα Κρονίων
	ἐξ ̓́Ιδης προέηκε παρεστάμεναι καὶ ἀμύνειν
	Φοῖβον ̓Απόλλωνα χρυσάορον, ὅς σε πάρος περ
	ῥύομ', ὁμῶς αὐτόν τε καὶ αἰπεινὸν πτολίεθρον.
	ἀλλ' ἄγε νῦν ἱππεῦσιν ἐπότρυνον πολέεσσι
	νηυσὶν ἔπι γλαφυρῇσιν ἐλαυνέμεν ὠκέας ἵππους:
	αὐτὰρ ἐγὼ προπάροιθε κιὼν ἵπποισι κέλευθον
	πᾶσαν λειανέω, τρέψω δ' ἥρωας ̓Αχαιούς.
	ὣς εἰπὼν ἔμπνευσε μένος μέγα ποιμένι λαῶν.
	ὡς δ' ὅτε τις στατὸς ἵππος ἀκοστήσας ἐπὶ φάτνῃ
	δεσμὸν ἀπορρήξας θείῃ πεδίοιο κροαίνων
	εἰωθὼς λούεσθαι ἐϋρρεῖος ποταμοῖο
	κυδιόων: ὑψοῦ δὲ κάρη ἔχει, ἀμφὶ δὲ χαῖται
	ὤμοις ἀί̈σσονται: ὃ δ' ἀγλαί̈ηφι πεποιθὼς
	ῥίμφά ἑ γοῦνα φέρει μετά τ' ἤθεα καὶ νομὸν ἵππων:
	ὣς ̔́Εκτωρ λαιψηρὰ πόδας καὶ γούνατ' ἐνώμα
	ὀτρύνων ἱππῆας, ἐπεὶ θεοῦ ἔκλυεν αὐδήν.
	οἳ δ' ὥς τ' ἢ ἔλαφον κεραὸν ἢ ἄγριον αἶγα
	ἐσσεύαντο κύνες τε καὶ ἀνέρες ἀγροιῶται:
	τὸν μέν τ' ἠλίβατος πέτρη καὶ δάσκιος ὕλη
	εἰρύσατ', οὐδ' ἄρα τέ σφι κιχήμεναι αἴσιμον ἦεν:
	τῶν δέ θ' ὑπὸ ἰαχῆς ἐφάνη λὶς ἠϋγένειος
	εἰς ὁδόν, αἶψα δὲ πάντας ἀπέτραπε καὶ μεμαῶτας:
	ὣς Δαναοὶ εἷος μὲν ὁμιλαδὸν αἰὲν ἕποντο
	νύσσοντες ξίφεσίν τε καὶ ἔγχεσιν ἀμφιγύοισιν:
	αὐτὰρ ἐπεὶ ἴδον ̔́Εκτορ' ἐποιχόμενον στίχας ἀνδρῶν
	τάρβησαν, πᾶσιν δὲ παραὶ ποσὶ κάππεσε θυμός.
	τοῖσι δ' ἔπειτ' ἀγόρευε Θόας ̓Ανδραίμονος υἱός,
	Αἰτωλῶν ὄχ' ἄριστος ἐπιστάμενος μὲν ἄκοντι
	ἐσθλὸς δ' ἐν σταδίῃ: ἀγορῇ δέ ἑ παῦροι ̓Αχαιῶν
	νίκων, ὁππότε κοῦροι ἐρίσσειαν περὶ μύθων:
	ὅ σφιν ἐϋφρονέων ἀγορήσατο καὶ μετέειπεν:
	ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι,
	οἷον δ' αὖτ' ἐξαῦτις ἀνέστη κῆρας ἀλύξας
	̔́Εκτωρ: ἦ θήν μιν μάλα ἔλπετο θυμὸς ἑκάστου
	χερσὶν ὑπ' Αἴαντος θανέειν Τελαμωνιάδαο.
	ἀλλά τις αὖτε θεῶν ἐρρύσατο καὶ ἐσάωσεν
	̔́Εκτορ', ὃ δὴ πολλῶν Δαναῶν ὑπὸ γούνατ' ἔλυσεν,
	ὡς καὶ νῦν ἔσσεσθαι ὀί̈ομαι: οὐ γὰρ ἄτερ γε
	Ζηνὸς ἐριγδούπου πρόμος ἵσταται ὧδε μενοινῶν.
	ἀλλ' ἄγεθ' ὡς ἂν ἐγὼν εἴπω πειθώμεθα πάντες.
	πληθὺν μὲν ποτὶ νῆας ἀνώξομεν ἀπονέεσθαι:
	αὐτοὶ δ', ὅσσοι ἄριστοι ἐνὶ στρατῷ εὐχόμεθ' εἶναι,
	στήομεν, εἴ κεν πρῶτον ἐρύξομεν ἀντιάσαντες
	δούρατ' ἀνασχόμενοι: τὸν δ' οἴω καὶ μεμαῶτα
	θυμῷ δείσεσθαι Δαναῶν καταδῦναι ὅμιλον.
	ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:
	οἳ μὲν ἄρ' ἀμφ' Αἴαντα καὶ ̓Ιδομενῆα ἄνακτα
	Τεῦκρον Μηριόνην τε Μέγην τ' ἀτάλαντον ̓́Αρηϊ
	ὑσμίνην ἤρτυνον ἀριστῆας καλέσαντες
	̔́Εκτορι καὶ Τρώεσσιν ἐναντίον: αὐτὰρ ὀπίσσω
	ἣ πληθὺς ἐπὶ νῆας ̓Αχαιῶν ἀπονέοντο.
	Τρῶες δὲ προὔτυψαν ἀολλέες, ἦρχε δ' ἄρ' ̔́Εκτωρ
	μακρὰ βιβάς: πρόσθεν δὲ κί' αὐτοῦ Φοῖβος ̓Απόλλων
	εἱμένος ὤμοιιν νεφέλην, ἔχε δ' αἰγίδα θοῦριν
	δεινὴν ἀμφιδάσειαν ἀριπρεπέ', ἣν ἄρα χαλκεὺς
	̔́Ηφαιστος Διὶ δῶκε φορήμεναι ἐς φόβον ἀνδρῶν:
	τὴν ἄρ' ὅ γ' ἐν χείρεσσιν ἔχων ἡγήσατο λαῶν.
	̓Αργεῖοι δ' ὑπέμειναν ἀολλέες, ὦρτο δ' ἀϋτὴ
	ὀξεῖ' ἀμφοτέρωθεν, ἀπὸ νευρῆφι δ' ὀϊστοὶ
	θρῷσκον: πολλὰ δὲ δοῦρα θρασειάων ἀπὸ χειρῶν
	ἄλλα μὲν ἐν χροὶ̈ πήγνυτ' ἀρηϊθόων αἰζηῶν,
	πολλὰ δὲ καὶ μεσσηγὺ πάρος χρόα λευκὸν ἐπαυρεῖν
	ἐν γαίῃ ἵσταντο λιλαιόμενα χροὸς ἆσαι.
	ὄφρα μὲν αἰγίδα χερσὶν ἔχ' ἀτρέμα Φοῖβος ̓Απόλλων,
	τόφρα μάλ' ἀμφοτέρων βέλε' ἥπτετο, πῖπτε δὲ λαός.
	αὐτὰρ ἐπεὶ κατ' ἐνῶπα ἰδὼν Δαναῶν ταχυπώλων
	σεῖς', ἐπὶ δ' αὐτὸς ἄϋσε μάλα μέγα, τοῖσι δὲ θυμὸν
	ἐν στήθεσσιν ἔθελξε, λάθοντο δὲ θούριδος ἀλκῆς.
	οἳ δ' ὥς τ' ἠὲ βοῶν ἀγέλην ἢ πῶϋ μέγ' οἰῶν
	θῆρε δύω κλονέωσι μελαίνης νυκτὸς ἀμολγῷ
	ἐλθόντ' ἐξαπίνης σημάντορος οὐ παρεόντος,
	ὣς ἐφόβηθεν ̓Αχαιοὶ ἀνάλκιδες: ἐν γὰρ ̓Απόλλων
	ἧκε φόβον, Τρωσὶν δὲ καὶ ̔́Εκτορι κῦδος ὄπαζεν.
	ἔνθα δ' ἀνὴρ ἕλεν ἄνδρα κεδασθείσης ὑσμίνης.
	̔́Εκτωρ μὲν Στιχίον τε καὶ ̓Αρκεσίλαον ἔπεφνε,
	τὸν μὲν Βοιωτῶν ἡγήτορα χαλκοχιτώνων,
	τὸν δὲ Μενεσθῆος μεγαθύμου πιστὸν ἑταῖρον:
	Αἰνείας δὲ Μέδοντα καὶ ̓́Ιασον ἐξενάριξεν.
	ἤτοι ὃ μὲν νόθος υἱὸς ̓Οϊλῆος θείοιο
	ἔσκε Μέδων Αἴαντος ἀδελφεός: αὐτὰρ ἔναιεν
	ἐν Φυλάκῃ γαίης ἄπο πατρίδος ἄνδρα κατακτὰς
	γνωτὸν μητρυιῆς ̓Εριώπιδος, ἣν ἔχ' ̓Οϊλεύς:
	̓́Ιασος αὖτ' ἀρχὸς μὲν ̓Αθηναίων ἐτέτυκτο,
	υἱὸς δὲ Σφήλοιο καλέσκετο Βουκολίδαο.
	Μηκιστῆ δ' ἕλε Πουλυδάμας, ̓Εχίον δὲ Πολίτης
	πρώτῃ ἐν ὑσμίνῃ, Κλονίον δ' ἕλε δῖος ̓Αγήνωρ.
	Δηί̈οχον δὲ Πάρις βάλε νείατον ὦμον ὄπισθε
	φεύγοντ' ἐν προμάχοισι, διὰ πρὸ δὲ χαλκὸν ἔλασσεν.
	ὄφρ' οἳ τοὺς ἐνάριζον ἀπ' ἔντεα, τόφρα δ' ̓Αχαιοὶ
	τάφρῳ καὶ σκολόπεσσιν ἐνιπλήξαντες ὀρυκτῇ
	ἔνθα καὶ ἔνθα φέβοντο, δύοντο δὲ τεῖχος ἀνάγκῃ.
	̔́Εκτωρ δὲ Τρώεσσιν ἐκέκλετο μακρὸν ἀύ̈σας
	νηυσὶν ἐπισσεύεσθαι, ἐᾶν δ' ἔναρα βροτόεντα:
	ὃν δ' ἂν ἐγὼν ἀπάνευθε νεῶν ἑτέρωθι νοήσω,
	αὐτοῦ οἱ θάνατον μητίσομαι, οὐδέ νυ τόν γε
	γνωτοί τε γνωταί τε πυρὸς λελάχωσι θανόντα,
	ἀλλὰ κύνες ἐρύουσι πρὸ ἄστεος ἡμετέροιο.
	ὣς εἰπὼν μάστιγι κατωμαδὸν ἤλασεν ἵππους
	κεκλόμενος Τρώεσσι κατὰ στίχας: οἳ δὲ σὺν αὐτῷ
	πάντες ὁμοκλήσαντες ἔχον ἐρυσάρματας ἵππους
	ἠχῇ θεσπεσίῃ: προπάροιθε δὲ Φοῖβος ̓Απόλλων
	ῥεῖ' ὄχθας καπέτοιο βαθείης ποσσὶν ἐρείπων
	ἐς μέσσον κατέβαλλε, γεφύρωσεν δὲ κέλευθον
	μακρὴν ἠδ' εὐρεῖαν, ὅσον τ' ἐπὶ δουρὸς ἐρωὴ
	γίγνεται, ὁππότ' ἀνὴρ σθένεος πειρώμενος ᾗσι.
	τῇ ῥ' οἵ γε προχέοντο φαλαγγηδόν, πρὸ δ' ̓Απόλλων
	αἰγίδ' ἔχων ἐρίτιμον: ἔρειπε δὲ τεῖχος ̓Αχαιῶν
	ῥεῖα μάλ', ὡς ὅτε τις ψάμαθον πάϊς ἄγχι θαλάσσης,
	ὅς τ' ἐπεὶ οὖν ποιήσῃ ἀθύρματα νηπιέῃσιν
	ἂψ αὖτις συνέχευε ποσὶν καὶ χερσὶν ἀθύρων.
	ὥς ῥα σὺ ἤϊε Φοῖβε πολὺν κάματον καὶ ὀϊζὺν
	σύγχεας ̓Αργείων, αὐτοῖσι δὲ φύζαν ἐνῶρσας.
	ὣς οἳ μὲν παρὰ νηυσὶν ἐρητύοντο μένοντες,
	ἀλλήλοισί τε κεκλόμενοι καὶ πᾶσι θεοῖσι
	χεῖρας ἀνίσχοντες μεγάλ' εὐχετόωντο ἕκαστος:
	Νέστωρ αὖτε μάλιστα Γερήνιος οὖρος ̓Αχαιῶν
	εὔχετο χεῖρ' ὀρέγων εἰς οὐρανὸν ἀστερόεντα:
	Ζεῦ πάτερ εἴ ποτέ τίς τοι ἐν ̓́Αργεί̈ περ πολυπύρῳ
	ἢ βοὸς ἢ οἰὸς κατὰ πίονα μηρία καίων
	εὔχετο νοστῆσαι, σὺ δ' ὑπέσχεο καὶ κατένευσας,
	τῶν μνῆσαι καὶ ἄμυνον ̓Ολύμπιε νηλεὲς ἦμαρ,
	μηδ' οὕτω Τρώεσσιν ἔα δάμνασθαι ̓Αχαιούς.
	ὣς ἔφατ' εὐχόμενος, μέγα δ' ἔκτυπε μητίετα Ζεύς,
	ἀράων ἀί̈ων Νηληϊάδαο γέροντος.
	Τρῶες δ' ὡς ἐπύθοντο Διὸς κτύπον αἰγιόχοιο,
	μᾶλλον ἐπ' ̓Αργείοισι θόρον, μνήσαντο δὲ χάρμης.
	οἳ δ' ὥς τε μέγα κῦμα θαλάσσης εὐρυπόροιο
	νηὸς ὑπὲρ τοίχων καταβήσεται, ὁππότ' ἐπείγῃ
	ἲς ἀνέμου: ἣ γάρ τε μάλιστά γε κύματ' ὀφέλλει:
	ὣς Τρῶες μεγάλῃ ἰαχῇ κατὰ τεῖχος ἔβαινον,
	ἵππους δ' εἰσελάσαντες ἐπὶ πρύμνῃσι μάχοντο
	ἔγχεσιν ἀμφιγύοις αὐτοσχεδόν, οἳ μὲν ἀφ' ἵππων,
	οἳ δ' ἀπὸ νηῶν ὕψι μελαινάων ἐπιβάντες
	μακροῖσι ξυστοῖσι, τά ῥά σφ' ἐπὶ νηυσὶν ἔκειτο
	ναύμαχα κολλήεντα, κατὰ στόμα εἱμένα χαλκῷ.
	Πάτροκλος δ' εἷος μὲν ̓Αχαιοί τε Τρῶές τε
	τείχεος ἀμφεμάχοντο θοάων ἔκτοθι νηῶν,
	τόφρ' ὅ γ' ἐνὶ κλισίῃ ἀγαπήνορος Εὐρυπύλοιο
	ἧστό τε καὶ τὸν ἔτερπε λόγοις, ἐπὶ δ' ἕλκεϊ λυγρῷ
	φάρμακ' ἀκέσματ' ἔπασσε μελαινάων ὀδυνάων.
	αὐτὰρ ἐπεὶ δὴ τεῖχος ἐπεσσυμένους ἐνόησε
	Τρῶας, ἀτὰρ Δαναῶν γένετο ἰαχή τε φόβος τε,
	ᾤμωξέν τ' ἄρ' ἔπειτα καὶ ὣ πεπλήγετο μηρὼ
	χερσὶ καταπρηνέσς', ὀλοφυρόμενος δ' ἔπος ηὔδα:
	Εὐρύπυλ' οὐκ ἔτι τοι δύναμαι χατέοντί περ' ἔμπης
	ἐνθάδε παρμενέμεν: δὴ γὰρ μέγα νεῖκος ὄρωρεν:
	ἀλλὰ σὲ μὲν θεράπων ποτιτερπέτω, αὐτὰρ ἔγωγε
	σπεύσομαι εἰς ̓Αχιλῆα, ἵν' ὀτρύνω πολεμίζειν.
	τίς δ' οἶδ' εἴ κέν οἱ σὺν δαίμονι θυμὸν ὀρίνω
	παρειπών; ἀγαθὴ δὲ παραίφασίς ἐστιν ἑταίρου.
	τὸν μὲν ἄρ' ὣς εἰπόντα πόδες φέρον: αὐτὰρ ̓Αχαιοὶ
	Τρῶας ἐπερχομένους μένον ἔμπεδον, οὐδ' ἐδύναντο
	παυροτέρους περ ἐόντας ἀπώσασθαι παρὰ νηῶν:
	οὐδέ ποτε Τρῶες Δαναῶν ἐδύναντο φάλαγγας
	ῥηξάμενοι κλισίῃσι μιγήμεναι ἠδὲ νέεσσιν.
	ἀλλ' ὥς τε στάθμη δόρυ νήϊον ἐξιθύνει
	τέκτονος ἐν παλάμῃσι δαήμονος, ὅς ῥά τε πάσης
	εὖ εἰδῇ σοφίης ὑποθημοσύνῃσιν ̓Αθήνης,
	ὣς μὲν τῶν ἐπὶ ἶσα μάχη τέτατο πτόλεμός τε:
	ἄλλοι δ' ἀμφ' ἄλλῃσι μάχην ἐμάχοντο νέεσσιν,
	̔́Εκτωρ δ' ἄντ' Αἴαντος ἐείσατο κυδαλίμοιο.
	τὼ δὲ μιῆς περὶ νηὸς ἔχον πόνον, οὐδὲ δύναντο
	οὔθ' ὃ τὸν ἐξελάσαι καὶ ἐνιπρῆσαι πυρὶ νῆα
	οὔθ' ὃ τὸν ἂψ ὤσασθαι, ἐπεί ῥ' ἐπέλασσέ γε δαίμων.
	ἔνθ' υἷα Κλυτίοιο Καλήτορα φαίδιμος Αἴας
	πῦρ ἐς νῆα φέροντα κατὰ στῆθος βάλε δουρί.
	δούπησεν δὲ πεσών, δαλὸς δέ οἱ ἔκπεσε χειρός.
	̔́Εκτωρ δ' ὡς ἐνόησεν ἀνεψιὸν ὀφθαλμοῖσιν
	ἐν κονίῃσι πεσόντα νεὸς προπάροιθε μελαίνης,
	Τρωσί τε καὶ Λυκίοισιν ἐκέκλετο μακρὸν ἀύ̈σας:
	Τρῶες καὶ Λύκιοι καὶ Δάρδανοι ἀγχιμαχηταὶ
	μὴ δή πω χάζεσθε μάχης ἐν στείνεϊ τῷδε,
	ἀλλ' υἷα Κλυτίοιο σαώσατε, μή μιν ̓Αχαιοὶ
	τεύχεα συλήσωσι νεῶν ἐν ἀγῶνι πεσόντα.
	ὣς εἰπὼν Αἴαντος ἀκόντισε δουρὶ φαεινῷ.
	τοῦ μὲν ἅμαρθ', ὃ δ' ἔπειτα Λυκόφρονα Μάστορος υἱὸν
	Αἴαντος θεράποντα Κυθήριον, ὅς ῥα παρ' αὐτῷ
	ναῖ', ἐπεὶ ἄνδρα κατέκτα Κυθήροισι ζαθέοισι,
	τόν ῥ' ἔβαλεν κεφαλὴν ὑπὲρ οὔατος ὀξέϊ χαλκῷ
	ἑσταότ' ἄγχ' Αἴαντος: ὃ δ' ὕπτιος ἐν κονίῃσι
	νηὸς ἄπο πρυμνῆς χαμάδις πέσε, λύντο δὲ γυῖα.
	Αἴας δ' ἐρρίγησε, κασίγνητον δὲ προσηύδα:
	Τεῦκρε πέπον δὴ νῶϊν ἀπέκτατο πιστὸς ἑταῖρος
	Μαστορίδης, ὃν νῶϊ Κυθηρόθεν ἔνδον ἐόντα
	ἶσα φίλοισι τοκεῦσιν ἐτίομεν ἐν μεγάροισι:
	τὸν δ' ̔́Εκτωρ μεγάθυμος ἀπέκτανε. ποῦ νύ τοι ἰοὶ
	ὠκύμοροι καὶ τόξον ὅ τοι πόρε Φοῖβος ̓Απόλλων;
	ὣς φάθ', ὃ δὲ ξυνέηκε, θέων δέ οἱ ἄγχι παρέστη,
	τόξον ἔχων ἐν χειρὶ παλίντονον ἠδὲ φαρέτρην
	ἰοδόκον: μάλα δ' ὦκα βέλεα Τρώεσσιν ἐφίει.
	καί ῥ' ἔβαλε Κλεῖτον Πεισήνορος ἀγλαὸν υἱὸν
	Πουλυδάμαντος ἑταῖρον ἀγαυοῦ Πανθοί̈δαο
	ἡνία χερσὶν ἔχοντα: ὃ μὲν πεπόνητο καθ' ἵππους:
	τῇ γὰρ ἔχ' ᾗ ῥα πολὺ πλεῖσται κλονέοντο φάλαγγες
	̔́Εκτορι καὶ Τρώεσσι χαριζόμενος: τάχα δ' αὐτῷ
	ἦλθε κακόν, τό οἱ οὔ τις ἐρύκακεν ἱεμένων περ.
	αὐχένι γάρ οἱ ὄπισθε πολύστονος ἔμπεσεν ἰός:
	ἤριπε δ' ἐξ ὀχέων, ὑπερώησαν δέ οἱ ἵπποι
	κείν' ὄχεα κροτέοντες. ἄναξ δ' ἐνόησε τάχιστα
	Πουλυδάμας, καὶ πρῶτος ἐναντίος ἤλυθεν ἵππων.
	τοὺς μὲν ὅ γ' ̓Αστυνόῳ Προτιάονος υἱέϊ δῶκε,
	πολλὰ δ' ἐπότρυνε σχεδὸν ἴσχειν εἰσορόωντα
	ἵππους: αὐτὸς δ' αὖτις ἰὼν προμάχοισιν ἐμίχθη.
	Τεῦκρος δ' ἄλλον ὀϊστὸν ἐφ' ̔́Εκτορι χαλκοκορυστῇ
	αἴνυτο, καί κεν ἔπαυσε μάχης ἐπὶ νηυσὶν ̓Αχαιῶν,
	εἴ μιν ἀριστεύοντα βαλὼν ἐξείλετο θυμόν.
	ἀλλ' οὐ λῆθε Διὸς πυκινὸν νόον, ὅς ῥ' ἐφύλασσεν
	̔́Εκτορ', ἀτὰρ Τεῦκρον Τελαμώνιον εὖχος ἀπηύρα,
	ὅς οἱ ἐϋστρεφέα νευρὴν ἐν ἀμύμονι τόξῳ
	ῥῆξ' ἐπὶ τῷ ἐρύοντι: παρεπλάγχθη δέ οἱ ἄλλῃ
	ἰὸς χαλκοβαρής, τόξον δέ οἱ ἔκπεσε χειρός.
	Τεῦκρος δ' ἐρρίγησε, κασίγνητον δὲ προσηύδα:
	ὢ πόποι ἦ δὴ πάγχυ μάχης ἐπὶ μήδεα κείρει
	δαίμων ἡμετέρης, ὅ τέ μοι βιὸν ἔκβαλε χειρός,
	νευρὴν δ' ἐξέρρηξε νεόστροφον, ἣν ἐνέδησα
	πρώϊον, ὄφρ' ἀνέχοιτο θαμὰ θρῴσκοντας ὀϊστούς.
	τὸν δ' ἠμείβετ' ἔπειτα μέγας Τελαμώνιος Αἴας:
	ὦ πέπον ἀλλὰ βιὸν μὲν ἔα καὶ ταρφέας ἰοὺς
	κεῖσθαι, ἐπεὶ συνέχευε θεὸς Δαναοῖσι μεγήρας:
	αὐτὰρ χερσὶν ἑλὼν δολιχὸν δόρυ καὶ σάκος ὤμῳ
	μάρναό τε Τρώεσσι καὶ ἄλλους ὄρνυθι λαούς.
	μὴ μὰν ἀσπουδί γε δαμασσάμενοί περ ἕλοιεν
	νῆας ἐϋσσέλμους, ἀλλὰ μνησώμεθα χάρμης.
	ὣς φάθ', ὃ δὲ τόξον μὲν ἐνὶ κλισίῃσιν ἔθηκεν,
	αὐτὰρ ὅ γ' ἀμφ' ὤμοισι σάκος θέτο τετραθέλυμνον,
	κρατὶ δ' ἐπ' ἰφθίμῳ κυνέην εὔτυκτον ἔθηκεν
	ἵππουριν, δεινὸν δὲ λόφος καθύπερθεν ἔνευεν:
	εἵλετο δ' ἄλκιμον ἔγχος ἀκαχμένον ὀξέϊ χαλκῷ,
	βῆ δ' ἰέναι, μάλα δ' ὦκα θέων Αἴαντι παρέστη.
	̔́Εκτωρ δ' ὡς εἶδεν Τεύκρου βλαφθέντα βέλεμνα,
	Τρωσί τε καὶ Λυκίοισιν ἐκέκλετο μακρὸν ἀύ̈σας:
	Τρῶες καὶ Λύκιοι καὶ Δάρδανοι ἀγχιμαχηταὶ
	ἀνέρες ἔστε φίλοι, μνήσασθε δὲ θούριδος ἀλκῆς
	νῆας ἀνὰ γλαφυράς: δὴ γὰρ ἴδον ὀφθαλμοῖσιν
	ἀνδρὸς ἀριστῆος Διόθεν βλαφθέντα βέλεμνα.
	ῥεῖα δ' ἀρίγνωτος Διὸς ἀνδράσι γίγνεται ἀλκή,
	ἠμὲν ὁτέοισιν κῦδος ὑπέρτερον ἐγγυαλίξῃ,
	ἠδ' ὅτινας μινύθῃ τε καὶ οὐκ ἐθέλῃσιν ἀμύνειν,
	ὡς νῦν ̓Αργείων μινύθει μένος, ἄμμι δ' ἀρήγει.
	ἀλλὰ μάχεσθ' ἐπὶ νηυσὶν ἀολλέες: ὃς δέ κεν ὑμέων
	βλήμενος ἠὲ τυπεὶς θάνατον καὶ πότμον ἐπίσπῃ
	τεθνάτω: οὔ οἱ ἀεικὲς ἀμυνομένῳ περὶ πάτρης
	τεθνάμεν: ἀλλ' ἄλοχός τε σόη καὶ παῖδες ὀπίσσω,
	καὶ οἶκος καὶ κλῆρος ἀκήρατος, εἴ κεν ̓Αχαιοὶ
	οἴχωνται σὺν νηυσὶ φίλην ἐς πατρίδα γαῖαν.
	ὣς εἰπὼν ὄτρυνε μένος καὶ θυμὸν ἑκάστου.
	Αἴας δ' αὖθ' ἑτέρωθεν ἐκέκλετο οἷς ἑτάροισιν:
	αἰδὼς ̓Αργεῖοι: νῦν ἄρκιον ἢ ἀπολέσθαι
	ἠὲ σαωθῆναι καὶ ἀπώσασθαι κακὰ νηῶν.
	ἦ ἔλπεσθ' ἢν νῆας ἕλῃ κορυθαίολος ̔́Εκτωρ
	ἐμβαδὸν ἵξεσθαι ἣν πατρίδα γαῖαν ἕκαστος;
	ἦ οὐκ ὀτρύνοντος ἀκούετε λαὸν ἅπαντα
	̔́Εκτορος, ὃς δὴ νῆας ἐνιπρῆσαι μενεαίνει;
	οὐ μὰν ἔς γε χορὸν κέλετ' ἐλθέμεν, ἀλλὰ μάχεσθαι.
	ἡμῖν δ' οὔ τις τοῦδε νόος καὶ μῆτις ἀμείνων
	ἢ αὐτοσχεδίῃ μῖξαι χεῖράς τε μένος τε.
	βέλτερον ἢ ἀπολέσθαι ἕνα χρόνον ἠὲ βιῶναι
	ἢ δηθὰ στρεύγεσθαι ἐν αἰνῇ δηϊοτῆτι
	ὧδ' αὔτως παρὰ νηυσὶν ὑπ' ἀνδράσι χειροτέροισιν.
	ὣς εἰπὼν ὄτρυνε μένος καὶ θυμὸν ἑκάστου.
	ἔνθ' ̔́Εκτωρ μὲν ἕλε Σχεδίον Περιμήδεος υἱὸν
	ἀρχὸν Φωκήων, Αἴας δ' ἕλε Λαοδάμαντα
	ἡγεμόνα πρυλέων ̓Αντήνορος ἀγλαὸν υἱόν:
	Πουλυδάμας δ' ̓͂Ωτον Κυλλήνιον ἐξενάριξε
	Φυλεί̈δεω ἕταρον, μεγαθύμων ἀρχὸν ̓Επειῶν.
	τῷ δὲ Μέγης ἐπόρουσεν ἰδών: ὃ δ' ὕπαιθα λιάσθη
	Πουλυδάμας: καὶ τοῦ μὲν ἀπήμβροτεν: οὐ γὰρ ̓Απόλλων
	εἴα Πάνθου υἱὸν ἐνὶ προμάχοισι δαμῆναι:
	αὐτὰρ ὅ γε Κροίσμου στῆθος μέσον οὔτασε δουρί.
	δούπησεν δὲ πεσών: ὃ δ' ἀπ' ὤμων τεύχε' ἐσύλα.
	τόφρα δὲ τῷ ἐπόρουσε Δόλοψ αἰχμῆς ἐὺ̈ εἰδὼς
	Λαμπετίδης, ὃν Λάμπος ἐγείνατο φέρτατον υἱὸν
	Λαομεδοντιάδης εὖ εἰδότα θούριδος ἀλκῆς,
	ὃς τότε Φυλεί̈δαο μέσον σάκος οὔτασε δουρὶ
	ἐγγύθεν ὁρμηθείς: πυκινὸς δέ οἱ ἤρκεσε θώρηξ,
	τόν ῥ' ἐφόρει γυάλοισιν ἀρηρότα: τόν ποτε Φυλεὺς
	ἤγαγεν ἐξ ̓Εφύρης, ποταμοῦ ἄπο Σελλήεντος.
	ξεῖνος γάρ οἱ ἔδωκεν ἄναξ ἀνδρῶν Εὐφήτης
	ἐς πόλεμον φορέειν δηί̈ων ἀνδρῶν ἀλεωρήν:
	ὅς οἱ καὶ τότε παιδὸς ἀπὸ χροὸς ἤρκες' ὄλεθρον.
	τοῦ δὲ Μέγης κόρυθος χαλκήρεος ἱπποδασείης
	κύμβαχον ἀκρότατον νύξ' ἔγχεϊ ὀξυόεντι,
	ῥῆξε δ' ἀφ' ἵππειον λόφον αὐτοῦ: πᾶς δὲ χαμᾶζε
	κάππεσεν ἐν κονίῃσι νέον φοίνικι φαεινός.
	εἷος ὃ τῷ πολέμιζε μένων, ἔτι δ' ἔλπετο νίκην,
	τόφρα δέ οἱ Μενέλαος ἀρήϊος ἦλθεν ἀμύντωρ,
	στῆ δ' εὐρὰξ σὺν δουρὶ λαθών, βάλε δ' ὦμον ὄπισθεν:
	αἰχμὴ δὲ στέρνοιο διέσσυτο μαιμώωσα
	πρόσσω ἱεμένη: ὃ δ' ἄρα πρηνὴς ἐλιάσθη.
	τὼ μὲν ἐεισάσθην χαλκήρεα τεύχε' ἀπ' ὤμων
	συλήσειν: ̔́Εκτωρ δὲ κασιγνήτοισι κέλευσε
	πᾶσι μάλα, πρῶτον δ' ̔Ικεταονίδην ἐνένιπεν
	ἴφθιμον Μελάνιππον. ὃ δ' ὄφρα μὲν εἰλίποδας βοῦς
	βόσκ' ἐν Περκώτῃ δηί̈ων ἀπὸ νόσφιν ἐόντων:
	αὐτὰρ ἐπεὶ Δαναῶν νέες ἤλυθον ἀμφιέλισσαι,
	ἂψ εἰς ̓́Ιλιον ἦλθε, μετέπρεπε δὲ Τρώεσσι,
	ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:
	τόν ῥ' ̔́Εκτωρ ἐνένιπεν ἔπος τ' ἔφατ' ἔκ τ' ὀνόμαζεν:
	οὕτω δὴ Μελάνιππε μεθήσομεν; οὐδέ νυ σοί περ
	ἐντρέπεται φίλον ἦτορ ἀνεψιοῦ κταμένοιο;
	οὐχ ὁράᾳς οἷον Δόλοπος περὶ τεύχε' ἕπουσιν;
	ἀλλ' ἕπευ: οὐ γὰρ ἔτ' ἔστιν ἀποσταδὸν ̓Αργείοισι
	μάρνασθαι, πρίν γ' ἠὲ κατακτάμεν ἠὲ κατ' ἄκρης
	̓́Ιλιον αἰπεινὴν ἑλέειν κτάσθαι τε πολίτας.
	ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς:
	̓Αργείους δ' ὄτρυνε μέγας Τελαμώνιος Αἴας:
	ὦ φίλοι ἀνέρες ἔστε, καὶ αἰδῶ θέσθ' ἐνὶ θυμῷ,
	ἀλλήλους τ' αἰδεῖσθε κατὰ κρατερὰς ὑσμίνας.
	αἰδομένων δ' ἀνδρῶν πλέονες σόοι ἠὲ πέφανται:
	φευγόντων δ' οὔτ' ἂρ κλέος ὄρνυται οὔτέ τις ἀλκή.
	ὣς ἔφαθ', οἳ δὲ καὶ αὐτοὶ ἀλέξασθαι μενέαινον,
	ἐν θυμῷ δ' ἐβάλοντο ἔπος, φράξαντο δὲ νῆας
	ἕρκεϊ χαλκείῳ: ἐπὶ δὲ Ζεὺς Τρῶας ἔγειρεν.
	̓Αντίλοχον δ' ὄτρυνε βοὴν ἀγαθὸς Μενέλαος:
	̓Αντίλοχ' οὔ τις σεῖο νεώτερος ἄλλος ̓Αχαιῶν,
	οὔτε ποσὶν θάσσων οὔτ' ἄλκιμος ὡς σὺ μάχεσθαι:
	εἴ τινά που Τρώων ἐξάλμενος ἄνδρα βάλοισθα.
	ὣς εἰπὼν ὃ μὲν αὖτις ἀπέσσυτο, τὸν δ' ὀρόθυνεν:
	ἐκ δ' ἔθορε προμάχων, καὶ ἀκόντισε δουρὶ φαεινῷ
	ἀμφὶ ἓ παπτήνας: ὑπὸ δὲ Τρῶες κεκάδοντο
	ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,
	ἀλλ' ̔Ικετάονος υἱὸν ὑπέρθυμον Μελάνιππον
	νισόμενον πόλεμον δὲ βάλε στῆθος παρὰ μαζόν.
	δούπησεν δὲ πεσών, τὸν δὲ σκότος ὄσσε κάλυψεν.
	̓Αντίλοχος δ' ἐπόρουσε κύων ὥς, ὅς τ' ἐπὶ νεβρῷ
	βλημένῳ ἀί̈ξῃ, τόν τ' ἐξ εὐνῆφι θορόντα
	θηρητὴρ ἐτύχησε βαλών, ὑπέλυσε δὲ γυῖα:
	ὣς ἐπὶ σοὶ Μελάνιππε θόρ' ̓Αντίλοχος μενεχάρμης
	τεύχεα συλήσων: ἀλλ' οὐ λάθεν ̔́Εκτορα δῖον,
	ὅς ῥά οἱ ἀντίος ἦλθε θέων ἀνὰ δηϊοτῆτα.
	̓Αντίλοχος δ' οὐ μεῖνε θοός περ ἐὼν πολεμιστής,
	ἀλλ' ὅ γ' ἄρ' ἔτρεσε θηρὶ κακὸν ῥέξαντι ἐοικώς,
	ὅς τε κύνα κτείνας ἢ βουκόλον ἀμφὶ βόεσσι
	φεύγει πρίν περ ὅμιλον ἀολλισθήμεναι ἀνδρῶν:
	ὣς τρέσε Νεστορίδης, ἐπὶ δὲ Τρῶές τε καὶ ̔́Εκτωρ
	ἠχῇ θεσπεσίῃ βέλεα στονόεντα χέοντο:
	στῆ δὲ μεταστρεφθείς, ἐπεὶ ἵκετο ἔθνος ἑταίρων.
	Τρῶες δὲ λείουσιν ἐοικότες ὠμοφάγοισι
	νηυσὶν ἐπεσσεύοντο, Διὸς δ' ἐτέλειον ἐφετμάς,
	ὅ σφισιν αἰὲν ἔγειρε μένος μέγα, θέλγε δὲ θυμὸν
	̓Αργείων καὶ κῦδος ἀπαίνυτο, τοὺς δ' ὀρόθυνεν.
	̔́Εκτορι γάρ οἱ θυμὸς ἐβούλετο κῦδος ὀρέξαι
	Πριαμίδῃ, ἵνα νηυσὶ κορωνίσι θεσπιδαὲς πῦρ
	ἐμβάλοι ἀκάματον, Θέτιδος δ' ἐξαίσιον ἀρὴν
	πᾶσαν ἐπικρήνειε: τὸ γὰρ μένε μητίετα Ζεὺς
	νηὸς καιομένης σέλας ὀφθαλμοῖσιν ἰδέσθαι.
	ἐκ γὰρ δὴ τοῦ μέλλε παλίωξιν παρὰ νηῶν
	θησέμεναι Τρώων, Δαναοῖσι δὲ κῦδος ὀρέξειν.
	τὰ φρονέων νήεσσιν ἔπι γλαφυρῇσιν ἔγειρεν
	̔́Εκτορα Πριαμίδην μάλα περ μεμαῶτα καὶ αὐτόν.
	μαίνετο δ' ὡς ὅτ' ̓́Αρης ἐγχέσπαλος ἢ ὀλοὸν πῦρ
	οὔρεσι μαίνηται βαθέης ἐν τάρφεσιν ὕλης:
	ἀφλοισμὸς δὲ περὶ στόμα γίγνετο, τὼ δέ οἱ ὄσσε
	λαμπέσθην βλοσυρῇσιν ὑπ' ὀφρύσιν, ἀμφὶ δὲ πήληξ
	σμερδαλέον κροτάφοισι τινάσσετο μαρναμένοιο
	̔́Εκτορος: αὐτὸς γάρ οἱ ἀπ' αἰθέρος ἦεν ἀμύντωρ
	Ζεύς, ὅς μιν πλεόνεσσι μετ' ἀνδράσι μοῦνον ἐόντα
	τίμα καὶ κύδαινε. μινυνθάδιος γὰρ ἔμελλεν
	ἔσσεσθ': ἤδη γάρ οἱ ἐπόρνυε μόρσιμον ἦμαρ
	Παλλὰς ̓Αθηναίη ὑπὸ Πηλεί̈δαο βίηφιν.
	καί ῥ' ἔθελεν ῥῆξαι στίχας ἀνδρῶν πειρητίζων,
	ᾗ δὴ πλεῖστον ὅμιλον ὅρα καὶ τεύχε' ἄριστα:
	ἀλλ' οὐδ' ὧς δύνατο ῥῆξαι μάλα περ μενεαίνων:
	ἴσχον γὰρ πυργηδὸν ἀρηρότες, ἠύ̈τε πέτρη
	ἠλίβατος μεγάλη πολιῆς ἁλὸς ἐγγὺς ἐοῦσα,
	ἥ τε μένει λιγέων ἀνέμων λαιψηρὰ κέλευθα
	κύματά τε τροφόεντα, τά τε προσερεύγεται αὐτήν:
	ὣς Δαναοὶ Τρῶας μένον ἔμπεδον οὐδὲ φέβοντο.
	αὐτὰρ ὃ λαμπόμενος πυρὶ πάντοθεν ἔνθορ' ὁμίλῳ,
	ἐν δ' ἔπες' ὡς ὅτε κῦμα θοῇ ἐν νηὶ̈ πέσῃσι
	λάβρον ὑπαὶ νεφέων ἀνεμοτρεφές: ἣ δέ τε πᾶσα
	ἄχνῃ ὑπεκρύφθη, ἀνέμοιο δὲ δεινὸς ἀήτη
	ἱστίῳ ἐμβρέμεται, τρομέουσι δέ τε φρένα ναῦται
	δειδιότες: τυτθὸν γὰρ ὑπ' ἐκ θανάτοιο φέρονται:
	ὣς ἐδαί̈ζετο θυμὸς ἐνὶ στήθεσσιν ̓Αχαιῶν.
	αὐτὰρ ὅ γ' ὥς τε λέων ὀλοόφρων βουσὶν ἐπελθών,
	αἵ ῥά τ' ἐν εἱαμενῇ ἕλεος μεγάλοιο νέμονται
	μυρίαι, ἐν δέ τε τῇσι νομεὺς οὔ πω σάφα εἰδὼς
	θηρὶ μαχέσσασθαι ἕλικος βοὸς ἀμφὶ φονῇσιν:
	ἤτοι ὃ μὲν πρώτῃσι καὶ ὑστατίῃσι βόεσσιν
	αἰὲν ὁμοστιχάει, ὃ δέ τ' ἐν μέσσῃσιν ὀρούσας
	βοῦν ἔδει, αἳ δέ τε πᾶσαι ὑπέτρεσαν: ὣς τότ' ̓Αχαιοὶ
	θεσπεσίως ἐφόβηθεν ὑφ' ̔́Εκτορι καὶ Διὶ πατρὶ
	πάντες, ὃ δ' οἶον ἔπεφνε Μυκηναῖον Περιφήτην,
	Κοπρῆος φίλον υἱόν, ὃς Εὐρυσθῆος ἄνακτος
	ἀγγελίης οἴχνεσκε βίῃ ̔Ηρακληείῃ.
	τοῦ γένετ' ἐκ πατρὸς πολὺ χείρονος υἱὸς ἀμείνων
	παντοίας ἀρετάς, ἠμὲν πόδας ἠδὲ μάχεσθαι,
	καὶ νόον ἐν πρώτοισι Μυκηναίων ἐτέτυκτο:
	ὅς ῥα τόθ' ̔́Εκτορι κῦδος ὑπέρτερον ἐγγυάλιξε.
	στρεφθεὶς γὰρ μετόπισθεν ἐν ἀσπίδος ἄντυγι πάλτο,
	τὴν αὐτὸς φορέεσκε ποδηνεκέ' ἕρκος ἀκόντων:
	τῇ ὅ γ' ἐνὶ βλαφθεὶς πέσεν ὕπτιος, ἀμφὶ δὲ πήληξ
	σμερδαλέον κονάβησε περὶ κροτάφοισι πεσόντος.
	̔́Εκτωρ δ' ὀξὺ νόησε, θέων δέ οἱ ἄγχι παρέστη,
	στήθεϊ δ' ἐν δόρυ πῆξε, φίλων δέ μιν ἐγγὺς ἑταίρων
	κτεῖν': οἳ δ' οὐκ ἐδύναντο καὶ ἀχνύμενοί περ ἑταίρου
	χραισμεῖν: αὐτοὶ γὰρ μάλα δείδισαν ̔́Εκτορα δῖον.
	εἰσωποὶ δ' ἐγένοντο νεῶν, περὶ δ' ἔσχεθον ἄκραι
	νῆες ὅσαι πρῶται εἰρύατο: τοὶ δ' ἐπέχυντο.
	̓Αργεῖοι δὲ νεῶν μὲν ἐχώρησαν καὶ ἀνάγκῃ
	τῶν πρωτέων, αὐτοῦ δὲ παρὰ κλισίῃσιν ἔμειναν
	ἁθρόοι, οὐδὲ κέδασθεν ἀνὰ στρατόν: ἴσχε γὰρ αἰδὼς
	καὶ δέος: ἀζηχὲς γὰρ ὁμόκλεον ἀλλήλοισι.
	Νέστωρ αὖτε μάλιστα Γερήνιος οὖρος ̓Αχαιῶν
	λίσσεθ' ὑπὲρ τοκέων γουνούμενος ἄνδρα ἕκαστον:
	ὦ φίλοι ἀνέρες ἔστε καὶ αἰδῶ θέσθ' ἐνὶ θυμῷ
	ἄλλων ἀνθρώπων, ἐπὶ δὲ μνήσασθε ἕκαστος
	παίδων ἠδ' ἀλόχων καὶ κτήσιος ἠδὲ τοκήων,
	ἠμὲν ὅτεῳ ζώουσι καὶ ᾧ κατατεθνήκασι:
	τῶν ὕπερ ἐνθάδ' ἐγὼ γουνάζομαι οὐ παρεόντων
	ἑστάμεναι κρατερῶς, μὴ δὲ τρωπᾶσθε φόβον δέ.
	ὣς εἰπὼν ὄτρυνε μένος καὶ θυμὸν ἑκάστου.
	τοῖσι δ' ἀπ' ὀφθαλμῶν νέφος ἀχλύος ὦσεν ̓Αθήνη
	θεσπέσιον: μάλα δέ σφι φόως γένετ' ἀμφοτέρωθεν
	ἠμὲν πρὸς νηῶν καὶ ὁμοιί̈ου πολέμοιο.
	̔́Εκτορα δὲ φράσσαντο βοὴν ἀγαθὸν καὶ ἑταίρους,
	ἠμὲν ὅσοι μετόπισθεν ἀφέστασαν οὐδὲ μάχοντο,
	ἠδ' ὅσσοι παρὰ νηυσὶ μάχην ἐμάχοντο θοῇσιν.
	οὐδ' ἄρ' ἔτ' Αἴαντι μεγαλήτορι ἥνδανε θυμῷ
	ἑστάμεν ἔνθά περ ἄλλοι ἀφέστασαν υἷες ̓Αχαιῶν:
	ἀλλ' ὅ γε νηῶν ἴκρι' ἐπῴχετο μακρὰ βιβάσθων,
	νώμα δὲ ξυστὸν μέγα ναύμαχον ἐν παλάμῃσι
	κολλητὸν βλήτροισι δυωκαιεικοσίπηχυ.
	ὡς δ' ὅτ' ἀνὴρ ἵπποισι κελητίζειν ἐὺ̈ εἰδώς,
	ὅς τ' ἐπεὶ ἐκ πολέων πίσυρας συναείρεται ἵππους,
	σεύας ἐκ πεδίοιο μέγα προτὶ ἄστυ δίηται
	λαοφόρον καθ' ὁδόν: πολέες τέ ἑ θηήσαντο
	ἀνέρες ἠδὲ γυναῖκες: ὃ δ' ἔμπεδον ἀσφαλὲς αἰεὶ
	θρῴσκων ἄλλοτ' ἐπ' ἄλλον ἀμείβεται, οἳ δὲ πέτονται:
	ὣς Αἴας ἐπὶ πολλὰ θοάων ἴκρια νηῶν
	φοίτα μακρὰ βιβάς, φωνὴ δέ οἱ αἰθέρ' ἵκανεν,
	αἰεὶ δὲ σμερδνὸν βοόων Δαναοῖσι κέλευε
	νηυσί τε καὶ κλισίῃσιν ἀμυνέμεν. οὐδὲ μὲν ̔́Εκτωρ
	μίμνεν ἐνὶ Τρώων ὁμάδῳ πύκα θωρηκτάων:
	ἀλλ' ὥς τ' ὀρνίθων πετεηνῶν αἰετὸς αἴθων
	ἔθνος ἐφορμᾶται ποταμὸν πάρα βοσκομενάων
	χηνῶν ἢ γεράνων ἢ κύκνων δουλιχοδείρων,
	ὣς ̔́Εκτωρ ἴθυσε νεὸς κυανοπρῴροιο
	ἀντίος ἀί̈ξας: τὸν δὲ Ζεὺς ὦσεν ὄπισθε
	χειρὶ μάλα μεγάλῃ, ὄτρυνε δὲ λαὸν ἅμ' αὐτῷ.
	αὖτις δὲ δριμεῖα μάχη παρὰ νηυσὶν ἐτύχθη:
	φαίης κ' ἀκμῆτας καὶ ἀτειρέας ἀλλήλοισιν
	ἄντεσθ' ἐν πολέμῳ, ὡς ἐσσυμένως ἐμάχοντο.
	τοῖσι δὲ μαρναμένοισιν ὅδ' ἦν νόος: ἤτοι ̓Αχαιοὶ
	οὐκ ἔφασαν φεύξεσθαι ὑπ' ἐκ κακοῦ, ἀλλ' ὀλέεσθαι,
	Τρωσὶν δ' ἔλπετο θυμὸς ἐνὶ στήθεσσιν ἑκάστου
	νῆας ἐνιπρήσειν κτενέειν θ' ἥρωας ̓Αχαιούς.
	οἳ μὲν τὰ φρονέοντες ἐφέστασαν ἀλλήλοισιν:
	̔́Εκτωρ δὲ πρυμνῆς νεὸς ἥψατο ποντοπόροιο
	καλῆς ὠκυάλου, ἣ Πρωτεσίλαον ἔνεικεν
	ἐς Τροίην, οὐδ' αὖτις ἀπήγαγε πατρίδα γαῖαν.
	τοῦ περ δὴ περὶ νηὸς ̓Αχαιοί τε Τρῶές τε
	δῄουν ἀλλήλους αὐτοσχεδόν: οὐδ' ἄρα τοί γε
	τόξων ἀϊκὰς ἀμφὶς μένον οὐδ' ἔτ' ἀκόντων,
	ἀλλ' οἵ γ' ἐγγύθεν ἱστάμενοι ἕνα θυμὸν ἔχοντες
	ὀξέσι δὴ πελέκεσσι καὶ ἀξίνῃσι μάχοντο
	καὶ ξίφεσιν μεγάλοισι καὶ ἔγχεσιν ἀμφιγύοισι.
	πολλὰ δὲ φάσγανα καλὰ μελάνδετα κωπήεντα
	ἄλλα μὲν ἐκ χειρῶν χαμάδις πέσον, ἄλλα δ' ἀπ' ὤμων
	ἀνδρῶν μαρναμένων: ῥέε δ' αἵματι γαῖα μέλαινα.
	̔́Εκτωρ δὲ πρύμνηθεν ἐπεὶ λάβεν οὐχὶ μεθίει
	ἄφλαστον μετὰ χερσὶν ἔχων, Τρωσὶν δὲ κέλευεν:
	οἴσετε πῦρ, ἅμα δ' αὐτοὶ ἀολλέες ὄρνυτ' ἀϋτήν:
	νῦν ἡμῖν πάντων Ζεὺς ἄξιον ἦμαρ ἔδωκε
	νῆας ἑλεῖν, αἳ δεῦρο θεῶν ἀέκητι μολοῦσαι
	ἡμῖν πήματα πολλὰ θέσαν, κακότητι γερόντων,
	οἵ μ' ἐθέλοντα μάχεσθαι ἐπὶ πρυμνῇσι νέεσσιν
	αὐτόν τ' ἰσχανάασκον ἐρητύοντό τε λαόν:
	ἀλλ' εἰ δή ῥα τότε βλάπτε φρένας εὐρύοπα Ζεὺς
	ἡμετέρας, νῦν αὐτὸς ἐποτρύνει καὶ ἀνώγει.
	ὣς ἔφαθ', οἳ δ' ἄρα μᾶλλον ἐπ' ̓Αργείοισιν ὄρουσαν.
	Αἴας δ' οὐκέτ' ἔμιμνε: βιάζετο γὰρ βελέεσσιν:
	ἀλλ' ἀνεχάζετο τυτθόν, ὀϊόμενος θανέεσθαι
	θρῆνυν ἐφ' ἑπταπόδην, λίπε δ' ἴκρια νηὸς ἐί̈σης.
	ἔνθ' ἄρ' ὅ γ' ἑστήκει δεδοκημένος, ἔγχεϊ δ' αἰεὶ
	Τρῶας ἄμυνε νεῶν, ὅς τις φέροι ἀκάματον πῦρ:
	αἰεὶ δὲ σμερδνὸν βοόων Δαναοῖσι κέλευε:
	ὦ φίλοι ἥρωες Δαναοὶ θεράποντες ̓́Αρηος
	ἀνέρες ἔστε φίλοι, μνήσασθε δὲ θούριδος ἀλκῆς.
	ἠέ τινάς φαμεν εἶναι ἀοσσητῆρας ὀπίσσω,
	ἦέ τι τεῖχος ἄρειον, ὅ κ' ἀνδράσι λοιγὸν ἀμύναι;
	οὐ μέν τι σχεδόν ἐστι πόλις πύργοις ἀραρυῖα,
	ᾗ κ' ἀπαμυναίμεσθ' ἑτεραλκέα δῆμον ἔχοντες:
	ἀλλ' ἐν γὰρ Τρώων πεδίῳ πύκα θωρηκτάων
	πόντῳ κεκλιμένοι ἑκὰς ἥμεθα πατρίδος αἴης:
	τὼ ἐν χερσὶ φόως, οὐ μειλιχίῃ πολέμοιο.
	ἦ, καὶ μαιμώων ἔφεπ' ἔγχεϊ ὀξυόεντι.
	ὅς τις δὲ Τρώων κοίλῃς ἐπὶ νηυσὶ φέροιτο
	σὺν πυρὶ κηλείῳ, χάριν ̔́Εκτορος ὀτρύναντος,
	τὸν δ' Αἴας οὔτασκε δεδεγμένος ἔγχεϊ μακρῷ:
	δώδεκα δὲ προπάροιθε νεῶν αὐτοσχεδὸν οὖτα.
