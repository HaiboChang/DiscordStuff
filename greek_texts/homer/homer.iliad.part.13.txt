	Ζεὺς δ' ἐπεὶ οὖν Τρῶάς τε καὶ ̔́Εκτορα νηυσὶ πέλασσε,
	τοὺς μὲν ἔα παρὰ τῇσι πόνον τ' ἐχέμεν καὶ ὀϊζὺν
	νωλεμέως, αὐτὸς δὲ πάλιν τρέπεν ὄσσε φαεινὼ
	νόσφιν ἐφ' ἱπποπόλων Θρῃκῶν καθορώμενος αἶαν
	Μυσῶν τ' ἀγχεμάχων καὶ ἀγαυῶν ἱππημολγῶν
	γλακτοφάγων ̓Αβίων τε δικαιοτάτων ἀνθρώπων.
	ἐς Τροίην δ' οὐ πάμπαν ἔτι τρέπεν ὄσσε φαεινώ:
	οὐ γὰρ ὅ γ' ἀθανάτων τινα ἔλπετο ὃν κατὰ θυμὸν
	ἐλθόντ' ἢ Τρώεσσιν ἀρηξέμεν ἢ Δαναοῖσιν.
	οὐδ' ἀλαοσκοπιὴν εἶχε κρείων ἐνοσίχθων:
	καὶ γὰρ ὃ θαυμάζων ἧστο πτόλεμόν τε μάχην τε
	ὑψοῦ ἐπ' ἀκροτάτης κορυφῆς Σάμου ὑληέσσης
	Θρηϊκίης: ἔνθεν γὰρ ἐφαίνετο πᾶσα μὲν ̓́Ιδη,
	φαίνετο δὲ Πριάμοιο πόλις καὶ νῆες ̓Αχαιῶν.
	ἔνθ' ἄρ' ὅ γ' ἐξ ἁλὸς ἕζετ' ἰών, ἐλέαιρε δ' ̓Αχαιοὺς
	Τρωσὶν δαμναμένους, Διὶ δὲ κρατερῶς ἐνεμέσσα.
	αὐτίκα δ' ἐξ ὄρεος κατεβήσετο παιπαλόεντος
	κραιπνὰ ποσὶ προβιβάς: τρέμε δ' οὔρεα μακρὰ καὶ ὕλη
	ποσσὶν ὑπ' ἀθανάτοισι Ποσειδάωνος ἰόντος.
	τρὶς μὲν ὀρέξατ' ἰών, τὸ δὲ τέτρατον ἵκετο τέκμωρ
	Αἰγάς, ἔνθα δέ οἱ κλυτὰ δώματα βένθεσι λίμνης
	χρύσεα μαρμαίροντα τετεύχαται ἄφθιτα αἰεί.
	ἔνθ' ἐλθὼν ὑπ' ὄχεσφι τιτύσκετο χαλκόποδ' ἵππω
	ὠκυπέτα χρυσέῃσιν ἐθείρῃσιν κομόωντε,
	χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην
	χρυσείην εὔτυκτον, ἑοῦ δ' ἐπεβήσετο δίφρου,
	βῆ δ' ἐλάαν ἐπὶ κύματ': ἄταλλε δὲ κήτε' ὑπ' αὐτοῦ
	πάντοθεν ἐκ κευθμῶν, οὐδ' ἠγνοίησεν ἄνακτα:
	γηθοσύνῃ δὲ θάλασσα διίστατο: τοὶ δὲ πέτοντο
	ῥίμφα μάλ', οὐδ' ὑπένερθε διαίνετο χάλκεος ἄξων:
	τὸν δ' ἐς ̓Αχαιῶν νῆας ἐύ̈σκαρθμοι φέρον ἵπποι.
	ἔστι δέ τι σπέος εὐρὺ βαθείης βένθεσι λίμνης
	μεσσηγὺς Τενέδοιο καὶ ̓́Ιμβρου παιπαλοέσσης:
	ἔνθ' ἵππους ἔστησε Ποσειδάων ἐνοσίχθων
	λύσας ἐξ ὀχέων, παρὰ δ' ἀμβρόσιον βάλεν εἶδαρ
	ἔδμεναι: ἀμφὶ δὲ ποσσὶ πέδας ἔβαλε χρυσείας
	ἀρρήκτους ἀλύτους, ὄφρ' ἔμπεδον αὖθι μένοιεν
	νοστήσαντα ἄνακτα: ὃ δ' ἐς στρατὸν ᾤχετ' ̓Αχαιῶν.
	Τρῶες δὲ φλογὶ ἶσοι ἀολλέες ἠὲ θυέλλῃ
	̔́Εκτορι Πριαμίδῃ ἄμοτον μεμαῶτες ἕποντο
	ἄβρομοι αὐί̈αχοι: ἔλποντο δὲ νῆας ̓Αχαιῶν
	αἱρήσειν, κτενέειν δὲ παρ' αὐτόθι πάντας ἀρίστους.
	ἀλλὰ Ποσειδάων γαιήοχος ἐννοσίγαιος
	̓Αργείους ὄτρυνε βαθείης ἐξ ἁλὸς ἐλθὼν
	εἰσάμενος Κάλχαντι δέμας καὶ ἀτειρέα φωνήν:
	Αἴαντε πρώτω προσέφη μεμαῶτε καὶ αὐτώ:
	Αἴαντε σφὼ μέν τε σαώσετε λαὸν ̓Αχαιῶν
	ἀλκῆς μνησαμένω, μὴ δὲ κρυεροῖο φόβοιο.
	ἄλλῃ μὲν γὰρ ἔγωγ' οὐ δείδια χεῖρας ἀάπτους
	Τρώων, οἳ μέγα τεῖχος ὑπερκατέβησαν ὁμίλῳ:
	ἕξουσιν γὰρ πάντας ἐϋκνήμιδες ̓Αχαιοί:
	τῇ δὲ δὴ αἰνότατον περιδείδια μή τι πάθωμεν,
	ᾗ ῥ' ὅ γ' ὁ λυσσώδης φλογὶ εἴκελος ἡγεμονεύει
	̔́Εκτωρ, ὃς Διὸς εὔχετ' ἐρισθενέος πάϊς εἶναι.
	σφῶϊν δ' ὧδε θεῶν τις ἐνὶ φρεσὶ ποιήσειεν
	αὐτώ θ' ἑστάμεναι κρατερῶς καὶ ἀνωγέμεν ἄλλους:
	τώ κε καὶ ἐσσύμενόν περ ἐρωήσαιτ' ἀπὸ νηῶν
	ὠκυπόρων, εἰ καί μιν ̓Ολύμπιος αὐτὸς ἐγείρει.
	ἦ καὶ σκηπανίῳ γαιήοχος ἐννοσίγαιος
	ἀμφοτέρω κεκοπὼς πλῆσεν μένεος κρατεροῖο,
	γυῖα δ' ἔθηκεν ἐλαφρὰ πόδας καὶ χεῖρας ὕπερθεν.
	αὐτὸς δ' ὥς τ' ἴρηξ ὠκύπτερος ὦρτο πέτεσθαι,
	ὅς ῥά τ' ἀπ' αἰγίλιπος πέτρης περιμήκεος ἀρθεὶς
	ὁρμήσῃ πεδίοιο διώκειν ὄρνεον ἄλλο,
	ὣς ἀπὸ τῶν ἤϊξε Ποσειδάων ἐνοσίχθων.
	τοῖιν δ' ἔγνω πρόσθεν ̓Οϊλῆος ταχὺς Αἴας,
	αἶψα δ' ἄρ' Αἴαντα προσέφη Τελαμώνιον υἱόν:
	Αἶαν ἐπεί τις νῶϊ θεῶν οἳ ̓́Ολυμπον ἔχουσι
	μάντεϊ εἰδόμενος κέλεται παρὰ νηυσὶ μάχεσθαι,
	οὐδ' ὅ γε Κάλχας ἐστὶ θεοπρόπος οἰωνιστής:
	ἴχνια γὰρ μετόπισθε ποδῶν ἠδὲ κνημάων
	ῥεῖ' ἔγνων ἀπιόντος: ἀρίγνωτοι δὲ θεοί περ:
	καὶ δ' ἐμοὶ αὐτῷ θυμὸς ἐνὶ στήθεσσι φίλοισι
	μᾶλλον ἐφορμᾶται πολεμίζειν ἠδὲ μάχεσθαι,
	μαιμώωσι δ' ἔνερθε πόδες καὶ χεῖρες ὕπερθε.
	τὸν δ' ἀπαμειβόμενος προσέφη Τελαμώνιος Αἴας:
	οὕτω νῦν καὶ ἐμοὶ περὶ δούρατι χεῖρες ἄαπτοι
	μαιμῶσιν, καί μοι μένος ὤρορε, νέρθε δὲ ποσσὶν
	ἔσσυμαι ἀμφοτέροισι: μενοινώω δὲ καὶ οἶος
	̔́Εκτορι Πριαμίδῃ ἄμοτον μεμαῶτι μάχεσθαι.
	ὣς οἳ μὲν τοιαῦτα πρὸς ἀλλήλους ἀγόρευον
	χάρμῃ γηθόσυνοι, τήν σφιν θεὸς ἔμβαλε θυμῷ:
	τόφρα δὲ τοὺς ὄπιθεν γαιήοχος ὦρσεν ̓Αχαιούς,
	οἳ παρὰ νηυσὶ θοῇσιν ἀνέψυχον φίλον ἦτορ.
	τῶν ῥ' ἅμα τ' ἀργαλέῳ καμάτῳ φίλα γυῖα λέλυντο,
	καί σφιν ἄχος κατὰ θυμὸν ἐγίγνετο δερκομένοισι
	Τρῶας, τοὶ μέγα τεῖχος ὑπερκατέβησαν ὁμίλῳ.
	τοὺς οἵ γ' εἰσορόωντες ὑπ' ὀφρύσι δάκρυα λεῖβον:
	οὐ γὰρ ἔφαν φεύξεσθαι ὑπ' ἐκ κακοῦ: ἀλλ' ἐνοσίχθων
	ῥεῖα μετεισάμενος κρατερὰς ὄτρυνε φάλαγγας.
	Τεῦκρον ἔπι πρῶτον καὶ Λήϊτον ἦλθε κελεύων
	Πηνέλεών θ' ἥρωα Θόαντά τε Δηί̈πυρόν τε
	Μηριόνην τε καὶ ̓Αντίλοχον μήστωρας ἀϋτῆς:
	τοὺς ὅ γ' ἐποτρύνων ἔπεα πτερόεντα προσηύδα:
	αἰδὼς ̓Αργεῖοι, κοῦροι νέοι: ὔμμιν ἔγωγε
	μαρναμένοισι πέποιθα σαωσέμεναι νέας ἁμάς:
	εἰ δ' ὑμεῖς πολέμοιο μεθήσετε λευγαλέοιο,
	νῦν δὴ εἴδεται ἦμαρ ὑπὸ Τρώεσσι δαμῆναι.
	ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι
	δεινόν, ὃ οὔ ποτ' ἔγωγε τελευτήσεσθαι ἔφασκον,
	Τρῶας ἐφ' ἡμετέρας ἰέναι νέας, οἳ τὸ πάρος περ
	φυζακινῇς ἐλάφοισιν ἐοίκεσαν, αἵ τε καθ' ὕλην
	θώων παρδαλίων τε λύκων τ' ἤϊα πέλονται
	αὔτως ἠλάσκουσαι ἀνάλκιδες, οὐδ' ἔπι χάρμη:
	ὣς Τρῶες τὸ πρίν γε μένος καὶ χεῖρας ̓Αχαιῶν
	μίμνειν οὐκ ἐθέλεσκον ἐναντίον, οὐδ' ἠβαιόν:
	νῦν δὲ ἑκὰς πόλιος κοίλῃς ἐπὶ νηυσὶ μάχονται
	ἡγεμόνος κακότητι μεθημοσύνῃσί τε λαῶν,
	οἳ κείνῳ ἐρίσαντες ἀμυνέμεν οὐκ ἐθέλουσι
	νηῶν ὠκυπόρων, ἀλλὰ κτείνονται ἀν' αὐτάς.
	ἀλλ' εἰ δὴ καὶ πάμπαν ἐτήτυμον αἴτιός ἐστιν
	ἥρως ̓Ατρεί̈δης εὐρὺ κρείων ̓Αγαμέμνων
	οὕνεκ' ἀπητίμησε ποδώκεα Πηλεί̈ωνα,
	ἡμέας γ' οὔ πως ἔστι μεθιέμεναι πολέμοιο.
	ἀλλ' ἀκεώμεθα θᾶσσον: ἀκεσταί τοι φρένες ἐσθλῶν.
	ὑμεῖς δ' οὐκ ἔτι καλὰ μεθίετε θούριδος ἀλκῆς
	πάντες ἄριστοι ἐόντες ἀνὰ στρατόν. οὐδ' ἂν ἔγωγε
	ἀνδρὶ μαχεσσαίμην ὅς τις πολέμοιο μεθείη
	λυγρὸς ἐών: ὑμῖν δὲ νεμεσσῶμαι περὶ κῆρι.
	ὦ πέπονες τάχα δή τι κακὸν ποιήσετε μεῖζον
	τῇδε μεθημοσύνῃ: ἀλλ' ἐν φρεσὶ θέσθε ἕκαστος
	αἰδῶ καὶ νέμεσιν: δὴ γὰρ μέγα νεῖκος ὄρωρεν.
	̔́Εκτωρ δὴ παρὰ νηυσὶ βοὴν ἀγαθὸς πολεμίζει
	καρτερός, ἔρρηξεν δὲ πύλας καὶ μακρὸν ὀχῆα.
	ὥς ῥα κελευτιόων γαιήοχος ὦρσεν ̓Αχαιούς.
	ἀμφὶ δ' ἄρ' Αἴαντας δοιοὺς ἵσταντο φάλαγγες
	καρτεραί, ἃς οὔτ' ἄν κεν ̓́Αρης ὀνόσαιτο μετελθὼν
	οὔτε κ' ̓Αθηναίη λαοσσόος: οἳ γὰρ ἄριστοι
	κρινθέντες Τρῶάς τε καὶ ̔́Εκτορα δῖον ἔμιμνον,
	φράξαντες δόρυ δουρί, σάκος σάκεϊ προθελύμνῳ:
	ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:
	ψαῦον δ' ἱππόκομοι κόρυθες λαμπροῖσι φάλοισι
	νευόντων, ὡς πυκνοὶ ἐφέστασαν ἀλλήλοισιν:
	ἔγχεα δ' ἐπτύσσοντο θρασειάων ἀπὸ χειρῶν
	σειόμεν': οἳ δ' ἰθὺς φρόνεον, μέμασαν δὲ μάχεσθαι.
	Τρῶες δὲ προὔτυψαν ἀολλέες, ἦρχε δ' ἄρ' ̔́Εκτωρ
	ἀντικρὺ μεμαώς, ὀλοοίτροχος ὣς ἀπὸ πέτρης,
	ὅν τε κατὰ στεφάνης ποταμὸς χειμάρροος ὤσῃ
	ῥήξας ἀσπέτῳ ὄμβρῳ ἀναιδέος ἔχματα πέτρης:
	ὕψι δ' ἀναθρῴσκων πέτεται, κτυπέει δέ θ' ὑπ' αὐτοῦ
	ὕλη: ὃ δ' ἀσφαλέως θέει ἔμπεδον, εἷος ἵκηται
	ἰσόπεδον, τότε δ' οὔ τι κυλίνδεται ἐσσύμενός περ:
	ὣς ̔́Εκτωρ εἷος μὲν ἀπείλει μέχρι θαλάσσης
	ῥέα διελεύσεσθαι κλισίας καὶ νῆας ̓Αχαιῶν
	κτείνων: ἀλλ' ὅτε δὴ πυκινῇς ἐνέκυρσε φάλαγξι
	στῆ ῥα μάλ' ἐγχριμφθείς: οἳ δ' ἀντίοι υἷες ̓Αχαιῶν
	νύσσοντες ξίφεσίν τε καὶ ἔγχεσιν ἀμφιγύοισιν
	ὦσαν ἀπὸ σφείων: ὃ δὲ χασσάμενος πελεμίχθη.
	ἤϋσεν δὲ διαπρύσιον Τρώεσσι γεγωνώς:
	Τρῶες καὶ Λύκιοι καὶ Δάρδανοι ἀγχιμαχηταὶ
	παρμένετ': οὔ τοι δηρὸν ἐμὲ σχήσουσιν ̓Αχαιοὶ
	καὶ μάλα πυργηδὸν σφέας αὐτοὺς ἀρτύναντες,
	ἀλλ' ὀί̈ω χάσσονται ὑπ' ἔγχεος, εἰ ἐτεόν με
	ὦρσε θεῶν ὤριστος, ἐρίγδουπος πόσις ̔́Ηρης.
	ὣς εἰπὼν ὄτρυνε μένος καὶ θυμὸν ἑκάστου.
	Δηί̈φοβος δ' ἐν τοῖσι μέγα φρονέων ἐβεβήκει
	Πριαμίδης, πρόσθεν δ' ἔχεν ἀσπίδα πάντος' ἐί̈σην
	κοῦφα ποσὶ προβιβὰς καὶ ὑπασπίδια προποδίζων.
	Μηριόνης δ' αὐτοῖο τιτύσκετο δουρὶ φαεινῷ
	καὶ βάλεν, οὐδ' ἀφάμαρτε, κατ' ἀσπίδα πάντος' ἐί̈σην
	ταυρείην: τῆς δ' οὔ τι διήλασεν, ἀλλὰ πολὺ πρὶν
	ἐν καυλῷ ἐάγη δολιχὸν δόρυ: Δηί̈φοβος δὲ
	ἀσπίδα ταυρείην σχέθ' ἀπὸ ἕο, δεῖσε δὲ θυμῷ
	ἔγχος Μηριόναο δαί̈φρονος: αὐτὰρ ὅ γ' ἥρως
	ἂψ ἑτάρων εἰς ἔθνος ἐχάζετο, χώσατο δ' αἰνῶς
	ἀμφότερον, νίκης τε καὶ ἔγχεος ὃ ξυνέαξε.
	βῆ δ' ἰέναι παρά τε κλισίας καὶ νῆας ̓Αχαιῶν
	οἰσόμενος δόρυ μακρόν, ὅ οἱ κλισίηφι λέλειπτο.
	οἳ δ' ἄλλοι μάρναντο, βοὴ δ' ἄσβεστος ὀρώρει.
	Τεῦκρος δὲ πρῶτος Τελαμώνιος ἄνδρα κατέκτα
	̓́Ιμβριον αἰχμητὴν πολυί̈ππου Μέντορος υἱόν:
	ναῖε δὲ Πήδαιον πρὶν ἐλθεῖν υἷας ̓Αχαιῶν,
	κούρην δὲ Πριάμοιο νόθην ἔχε, Μηδεσικάστην:
	αὐτὰρ ἐπεὶ Δαναῶν νέες ἤλυθον ἀμφιέλισσαι,
	ἂψ ἐς ̓́Ιλιον ἦλθε, μετέπρεπε δὲ Τρώεσσι,
	ναῖε δὲ πὰρ Πριάμῳ: ὃ δέ μιν τίεν ἶσα τέκεσσι.
	τόν ῥ' υἱὸς Τελαμῶνος ὑπ' οὔατος ἔγχεϊ μακρῷ
	νύξ', ἐκ δ' ἔσπασεν ἔγχος: ὃ δ' αὖτ' ἔπεσεν μελίη ὣς
	ἥ τ' ὄρεος κορυφῇ ἕκαθεν περιφαινομένοιο
	χαλκῷ ταμνομένη τέρενα χθονὶ φύλλα πελάσσῃ:
	ὣς πέσεν, ἀμφὶ δέ οἱ βράχε τεύχεα ποικίλα χαλκῷ.
	Τεῦκρος δ' ὁρμήθη μεμαὼς ἀπὸ τεύχεα δῦσαι:
	̔́Εκτωρ δ' ὁρμηθέντος ἀκόντισε δουρὶ φαεινῷ.
	ἀλλ' ὃ μὲν ἄντα ἰδὼν ἠλεύατο χάλκεον ἔγχος
	τυτθόν: ὃ δ' ̓Αμφίμαχον Κτεάτου υἷ' ̓Ακτορίωνος
	νισόμενον πόλεμον δὲ κατὰ στῆθος βάλε δουρί:
	δούπησεν δὲ πεσών, ἀράβησε δὲ τεύχε' ἐπ' αὐτῷ.
	̔́Εκτωρ δ' ὁρμήθη κόρυθα κροτάφοις ἀραρυῖαν
	κρατὸς ἀφαρπάξαι μεγαλήτορος ̓Αμφιμάχοιο:
	Αἴας δ' ὁρμηθέντος ὀρέξατο δουρὶ φαεινῷ
	̔́Εκτορος: ἀλλ' οὔ πῃ χροὸς εἴσατο, πᾶς δ' ἄρα χαλκῷ
	σμερδαλέῳ κεκάλυφθ': ὃ δ' ἄρ' ἀσπίδος ὀμφαλὸν οὖτα,
	ὦσε δέ μιν σθένεϊ μεγάλῳ: ὃ δὲ χάσσατ' ὀπίσσω
	νεκρῶν ἀμφοτέρων, τοὺς δ' ἐξείρυσσαν ̓Αχαιοί.
	̓Αμφίμαχον μὲν ἄρα Στιχίος δῖός τε Μενεσθεὺς
	ἀρχοὶ ̓Αθηναίων κόμισαν μετὰ λαὸν ̓Αχαιῶν:
	̓́Ιμβριον αὖτ' Αἴαντε μεμαότε θούριδος ἀλκῆς
	ὥς τε δύ' αἶγα λέοντε κυνῶν ὕπο καρχαροδόντων
	ἁρπάξαντε φέρητον ἀνὰ ῥωπήϊα πυκνὰ
	ὑψοῦ ὑπὲρ γαίης μετὰ γαμφηλῇσιν ἔχοντε,
	ὥς ῥα τὸν ὑψοῦ ἔχοντε δύω Αἴαντε κορυστὰ
	τεύχεα συλήτην: κεφαλὴν δ' ἁπαλῆς ἀπὸ δειρῆς
	κόψεν ̓Οϊλιάδης κεχολωμένος ̓Αμφιμάχοιο,
	ἧκε δέ μιν σφαιρηδὸν ἑλιξάμενος δι' ὁμίλου:
	̔́Εκτορι δὲ προπάροιθε ποδῶν πέσεν ἐν κονίῃσι.
	καὶ τότε δὴ περὶ κῆρι Ποσειδάων ἐχολώθη
	υἱωνοῖο πεσόντος ἐν αἰνῇ δηϊοτῆτι,
	βῆ δ' ἰέναι παρά τε κλισίας καὶ νῆας ̓Αχαιῶν
	ὀτρυνέων Δαναούς, Τρώεσσι δὲ κήδεα τεῦχεν.
	̓Ιδομενεὺς δ' ἄρα οἱ δουρικλυτὸς ἀντεβόλησεν
	ἐρχόμενος παρ' ἑταίρου, ὅ οἱ νέον ἐκ πολέμοιο
	ἦλθε κατ' ἰγνύην βεβλημένος ὀξέϊ χαλκῷ.
	τὸν μὲν ἑταῖροι ἔνεικαν, ὃ δ' ἰητροῖς ἐπιτείλας
	ἤϊεν ἐς κλισίην: ἔτι γὰρ πολέμοιο μενοίνα
	ἀντιάαν: τὸν δὲ προσέφη κρείων ἐνοσίχθων
	εἰσάμενος φθογγὴν ̓Ανδραίμονος υἷϊ Θόαντι
	ὃς πάσῃ Πλευρῶνι καὶ αἰπεινῇ Καλυδῶνι
	Αἰτωλοῖσιν ἄνασσε, θεὸς δ' ὣς τίετο δήμῳ:
	̓Ιδομενεῦ Κρητῶν βουληφόρε ποῦ τοι ἀπειλαὶ
	οἴχονται, τὰς Τρωσὶν ἀπείλεον υἷες ̓Αχαιῶν;
	τὸν δ' αὖτ' ̓Ιδομενεὺς Κρητῶν ἀγὸς ἀντίον ηὔδα:
	ὦ Θόαν οὔ τις ἀνὴρ νῦν γ' αἴτιος, ὅσσον ἔγωγε
	γιγνώσκω: πάντες γὰρ ἐπιστάμεθα πτολεμίζειν.
	οὔτέ τινα δέος ἴσχει ἀκήριον οὔτέ τις ὄκνῳ
	εἴκων ἀνδύεται πόλεμον κακόν: ἀλλά που οὕτω
	μέλλει δὴ φίλον εἶναι ὑπερμενέϊ Κρονίωνι
	νωνύμνους ἀπολέσθαι ἀπ' ̓́Αργεος ἐνθάδ' ̓Αχαιούς.
	ἀλλὰ Θόαν, καὶ γὰρ τὸ πάρος μενεδήϊος ἦσθα,
	ὀτρύνεις δὲ καὶ ἄλλον ὅθι μεθιέντα ἴδηαι:
	τὼ νῦν μήτ' ἀπόληγε κέλευέ τε φωτὶ ἑκάστῳ.
	τὸν δ' ἠμείβετ' ἔπειτα Ποσειδάων ἐνοσίχθων:
	̓Ιδομενεῦ μὴ κεῖνος ἀνὴρ ἔτι νοστήσειεν
	ἐκ Τροίης, ἀλλ' αὖθι κυνῶν μέλπηθρα γένοιτο,
	ὅς τις ἐπ' ἤματι τῷδε ἑκὼν μεθίῃσι μάχεσθαι.
	ἀλλ' ἄγε τεύχεα δεῦρο λαβὼν ἴθι: ταῦτα δ' ἅμα χρὴ
	σπεύδειν, αἴ κ' ὄφελός τι γενώμεθα καὶ δύ' ἐόντε.
	συμφερτὴ δ' ἀρετὴ πέλει ἀνδρῶν καὶ μάλα λυγρῶν,
	νῶϊ δὲ καί κ' ἀγαθοῖσιν ἐπισταίμεσθα μάχεσθαι.
	ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:
	̓Ιδομενεὺς δ' ὅτε δὴ κλισίην εὔτυκτον ἵκανε
	δύσετο τεύχεα καλὰ περὶ χροί̈, γέντο δὲ δοῦρε,
	βῆ δ' ἴμεν ἀστεροπῇ ἐναλίγκιος, ἥν τε Κρονίων
	χειρὶ λαβὼν ἐτίναξεν ἀπ' αἰγλήεντος ̓Ολύμπου
	δεικνὺς σῆμα βροτοῖσιν: ἀρίζηλοι δέ οἱ αὐγαί:
	ὣς τοῦ χαλκὸς ἔλαμπε περὶ στήθεσσι θέοντος.
	Μηριόνης δ' ἄρα οἱ θεράπων ἐὺ̈ς ἀντεβόλησεν
	ἐγγὺς ἔτι κλισίης: μετὰ γὰρ δόρυ χάλκεον ᾔει
	οἰσόμενος: τὸν δὲ προσέφη σθένος ̓Ιδομενῆος:
	Μηριόνη Μόλου υἱὲ πόδας ταχὺ φίλταθ' ἑταίρων
	τίπτ' ἦλθες πόλεμόν τε λιπὼν καὶ δηϊοτῆτα;
	ἠέ τι βέβληαι, βέλεος δέ σε τείρει ἀκωκή,
	ἦέ τευ ἀγγελίης μετ' ἔμ' ἤλυθες; οὐδέ τοι αὐτὸς
	ἧσθαι ἐνὶ κλισίῃσι λιλαίομαι, ἀλλὰ μάχεσθαι.
	τὸν δ' αὖ Μηριόνης πεπνυμένος ἀντίον ηὔδα:
	̓Ιδομενεῦ, Κρητῶν βουληφόρε χαλκοχιτώνων,
	ἔρχομαι εἴ τί τοι ἔγχος ἐνὶ κλισίῃσι λέλειπται
	οἰσόμενος: τό νυ γὰρ κατεάξαμεν ὃ πρὶν ἔχεσκον
	ἀσπίδα Δηϊφόβοιο βαλὼν ὑπερηνορέοντος.
	τὸν δ' αὖτ' ̓Ιδομενεὺς Κρητῶν ἀγὸς ἀντίον ηὔδα:
	δούρατα δ' αἴ κ' ἐθέλῃσθα καὶ ἓν καὶ εἴκοσι δήεις
	ἑσταότ' ἐν κλισίῃ πρὸς ἐνώπια παμφανόωντα
	Τρώϊα, τὰ κταμένων ἀποαίνυμαι: οὐ γὰρ ὀί̈ω
	ἀνδρῶν δυσμενέων ἑκὰς ἱστάμενος πολεμίζειν.
	τώ μοι δούρατά τ' ἔστι καὶ ἀσπίδες ὀμφαλόεσσαι
	καὶ κόρυθες καὶ θώρηκες λαμπρὸν γανόωντες.
	τὸν δ' αὖ Μηριόνης πεπνυμένος ἀντίον ηὔδα:
	καί τοι ἐμοὶ παρά τε κλισίῃ καὶ νηὶ̈ μελαίνῃ
	πόλλ' ἔναρα Τρώων: ἀλλ' οὐ σχεδόν ἐστιν ἑλέσθαι.
	οὐδὲ γὰρ οὐδ' ἐμέ φημι λελασμένον ἔμμεναι ἀλκῆς,
	ἀλλὰ μετὰ πρώτοισι μάχην ἀνὰ κυδιάνειραν
	ἵσταμαι, ὁππότε νεῖκος ὀρώρηται πολέμοιο.
	ἄλλόν πού τινα μᾶλλον ̓Αχαιῶν χαλκοχιτώνων
	λήθω μαρνάμενος, σὲ δὲ ἴδμεναι αὐτὸν ὀί̈ω.
	τὸν δ' αὖτ' ̓Ιδομενεὺς Κρητῶν ἀγὸς ἀντίον ηὔδα:
	οἶδ' ἀρετὴν οἷός ἐσσι: τί σε χρὴ ταῦτα λέγεσθαι;
	εἰ γὰρ νῦν παρὰ νηυσὶ λεγοίμεθα πάντες ἄριστοι
	ἐς λόχον, ἔνθα μάλιστ' ἀρετὴ διαείδεται ἀνδρῶν,
	ἔνθ' ὅ τε δειλὸς ἀνὴρ ὅς τ' ἄλκιμος ἐξεφαάνθη:
	τοῦ μὲν γάρ τε κακοῦ τρέπεται χρὼς ἄλλυδις ἄλλῃ,
	οὐδέ οἱ ἀτρέμας ἧσθαι ἐρητύετ' ἐν φρεσὶ θυμός,
	ἀλλὰ μετοκλάζει καὶ ἐπ' ἀμφοτέρους πόδας ἵζει,
	ἐν δέ τέ οἱ κραδίη μεγάλα στέρνοισι πατάσσει
	κῆρας ὀϊομένῳ, πάταγος δέ τε γίγνετ' ὀδόντων:
	τοῦ δ' ἀγαθοῦ οὔτ' ἂρ τρέπεται χρὼς οὔτέ τι λίην
	ταρβεῖ, ἐπειδὰν πρῶτον ἐσίζηται λόχον ἀνδρῶν,
	ἀρᾶται δὲ τάχιστα μιγήμεναι ἐν δαὶ̈ λυγρῇ:
	οὐδέ κεν ἔνθα τεόν γε μένος καὶ χεῖρας ὄνοιτο.
	εἴ περ γάρ κε βλεῖο πονεύμενος ἠὲ τυπείης
	οὐκ ἂν ἐν αὐχέν' ὄπισθε πέσοι βέλος οὐδ' ἐνὶ νώτῳ,
	ἀλλά κεν ἢ στέρνων ἢ νηδύος ἀντιάσειε
	πρόσσω ἱεμένοιο μετὰ προμάχων ὀαριστύν.
	ἀλλ' ἄγε μηκέτι ταῦτα λεγώμεθα νηπύτιοι ὣς
	ἑσταότες, μή πού τις ὑπερφιάλως νεμεσήσῃ:
	ἀλλὰ σύ γε κλισίην δὲ κιὼν ἕλευ ὄβριμον ἔγχος.
	ὣς φάτο, Μηριόνης δὲ θοῷ ἀτάλαντος ̓́Αρηϊ
	καρπαλίμως κλισίηθεν ἀνείλετο χάλκεον ἔγχος,
	βῆ δὲ μετ' ̓Ιδομενῆα μέγα πτολέμοιο μεμηλώς.
	οἷος δὲ βροτολοιγὸς ̓́Αρης πόλεμον δὲ μέτεισι,
	τῷ δὲ Φόβος φίλος υἱὸς ἅμα κρατερὸς καὶ ἀταρβὴς
	ἕσπετο, ὅς τ' ἐφόβησε ταλάφρονά περ πολεμιστήν:
	τὼ μὲν ἄρ' ἐκ Θρῄκης ̓Εφύρους μέτα θωρήσσεσθον,
	ἠὲ μετὰ Φλεγύας μεγαλήτορας: οὐδ' ἄρα τώ γε
	ἔκλυον ἀμφοτέρων, ἑτέροισι δὲ κῦδος ἔδωκαν:
	τοῖοι Μηριόνης τε καὶ ̓Ιδομενεὺς ἀγοὶ ἀνδρῶν
	ἤϊσαν ἐς πόλεμον κεκορυθμένοι αἴθοπι χαλκῷ.
	τὸν καὶ Μηριόνης πρότερος πρὸς μῦθον ἔειπε:
	Δευκαλίδη πῇ τὰρ μέμονας καταδῦναι ὅμιλον;
	ἢ ἐπὶ δεξιόφιν παντὸς στρατοῦ, ἦ ἀνὰ μέσσους,
	ἦ ἐπ' ἀριστερόφιν; ἐπεὶ οὔ ποθι ἔλπομαι οὕτω
	δεύεσθαι πολέμοιο κάρη κομόωντας ̓Αχαιούς.
	τὸν δ' αὖτ' ̓Ιδομενεὺς Κρητῶν ἀγὸς ἀντίον ηὔδα:
	νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι
	Αἴαντές τε δύω Τεῦκρός θ', ὃς ἄριστος ̓Αχαιῶν
	τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:
	οἵ μιν ἅδην ἐλόωσι καὶ ἐσσύμενον πολέμοιο
	̔́Εκτορα Πριαμίδην, καὶ εἰ μάλα καρτερός ἐστιν.
	αἰπύ οἱ ἐσσεῖται μάλα περ μεμαῶτι μάχεσθαι
	κείνων νικήσαντι μένος καὶ χεῖρας ἀάπτους
	νῆας ἐνιπρῆσαι, ὅτε μὴ αὐτός γε Κρονίων
	ἐμβάλοι αἰθόμενον δαλὸν νήεσσι θοῇσιν.
	ἀνδρὶ δέ κ' οὐκ εἴξειε μέγας Τελαμώνιος Αἴας,
	ὃς θνητός τ' εἴη καὶ ἔδοι Δημήτερος ἀκτὴν
	χαλκῷ τε ῥηκτὸς μεγάλοισί τε χερμαδίοισιν.
	οὐδ' ἂν ̓Αχιλλῆϊ ῥηξήνορι χωρήσειεν
	ἔν γ' αὐτοσταδίῃ: ποσὶ δ' οὔ πως ἔστιν ἐρίζειν.
	νῶϊν δ' ὧδ' ἐπ' ἀριστέρ' ἔχε στρατοῦ, ὄφρα τάχιστα
	εἴδομεν ἠέ τῳ εὖχος ὀρέξομεν, ἦέ τις ἡμῖν.
	ὣς φάτο, Μηριόνης δὲ θοῷ ἀτάλαντος ̓́Αρηϊ
	ἦρχ' ἴμεν, ὄφρ' ἀφίκοντο κατὰ στρατὸν ᾗ μιν ἀνώγει,
	οἳ δ' ὡς ̓Ιδομενῆα ἴδον φλογὶ εἴκελον ἀλκὴν
	αὐτὸν καὶ θεράποντα σὺν ἔντεσι δαιδαλέοισι,
	κεκλόμενοι καθ' ὅμιλον ἐπ' αὐτῷ πάντες ἔβησαν:
	τῶν δ' ὁμὸν ἵστατο νεῖκος ἐπὶ πρυμνῇσι νέεσσιν.
	ὡς δ' ὅθ' ὑπὸ λιγέων ἀνέμων σπέρχωσιν ἄελλαι
	ἤματι τῷ ὅτε τε πλείστη κόνις ἀμφὶ κελεύθους,
	οἵ τ' ἄμυδις κονίης μεγάλην ἱστᾶσιν ὀμίχλην,
	ὣς ἄρα τῶν ὁμός' ἦλθε μάχη, μέμασαν δ' ἐνὶ θυμῷ
	ἀλλήλους καθ' ὅμιλον ἐναιρέμεν ὀξέϊ χαλκῷ.
	ἔφριξεν δὲ μάχη φθισίμβροτος ἐγχείῃσι
	μακρῇς, ἃς εἶχον ταμεσίχροας: ὄσσε δ' ἄμερδεν
	αὐγὴ χαλκείη κορύθων ἄπο λαμπομενάων
	θωρήκων τε νεοσμήκτων σακέων τε φαεινῶν
	ἐρχομένων ἄμυδις: μάλα κεν θρασυκάρδιος εἴη
	ὃς τότε γηθήσειεν ἰδὼν πόνον οὐδ' ἀκάχοιτο.
	τὼ δ' ἀμφὶς φρονέοντε δύω Κρόνου υἷε κραταιὼ
	ἀνδράσιν ἡρώεσσιν ἐτεύχετον ἄλγεα λυγρά.
	Ζεὺς μέν ῥα Τρώεσσι καὶ ̔́Εκτορι βούλετο νίκην
	κυδαίνων ̓Αχιλῆα πόδας ταχύν: οὐδέ τι πάμπαν
	ἤθελε λαὸν ὀλέσθαι ̓Αχαιϊκὸν ̓Ιλιόθι πρό,
	ἀλλὰ Θέτιν κύδαινε καὶ υἱέα καρτερόθυμον.
	̓Αργείους δὲ Ποσειδάων ὀρόθυνε μετελθὼν
	λάθρῃ ὑπεξαναδὺς πολιῆς ἁλός: ἤχθετο γάρ ῥα
	Τρωσὶν δαμναμένους, Διὶ δὲ κρατερῶς ἐνεμέσσα.
	ἦ μὰν ἀμφοτέροισιν ὁμὸν γένος ἠδ' ἴα πάτρη,
	ἀλλὰ Ζεὺς πρότερος γεγόνει καὶ πλείονα ᾔδη.
	τώ ῥα καὶ ἀμφαδίην μὲν ἀλεξέμεναι ἀλέεινε,
	λάθρῃ δ' αἰὲν ἔγειρε κατὰ στρατὸν ἀνδρὶ ἐοικώς.
	τοὶ δ' ἔριδος κρατερῆς καὶ ὁμοιί̈ου πτολέμοιο
	πεῖραρ ἐπαλλάξαντες ἐπ' ἀμφοτέροισι τάνυσσαν
	ἄρρηκτόν τ' ἄλυτόν τε, τὸ πολλῶν γούνατ' ἔλυσεν.
	ἔνθα μεσαιπόλιός περ ἐὼν Δαναοῖσι κελεύσας
	̓Ιδομενεὺς Τρώεσσι μετάλμενος ἐν φόβον ὦρσε.
	πέφνε γὰρ ̓Οθρυονῆα Καβησόθεν ἔνδον ἐόντα,
	ὅς ῥα νέον πολέμοιο μετὰ κλέος εἰληλούθει,
	ᾔτεε δὲ Πριάμοιο θυγατρῶν εἶδος ἀρίστην
	Κασσάνδρην ἀνάεδνον, ὑπέσχετο δὲ μέγα ἔργον,
	ἐκ Τροίης ἀέκοντας ἀπωσέμεν υἷας ̓Αχαιῶν.
	τῷ δ' ὁ γέρων Πρίαμος ὑπό τ' ἔσχετο καὶ κατένευσε
	δωσέμεναι: ὃ δὲ μάρναθ' ὑποσχεσίῃσι πιθήσας.
	̓Ιδομενεὺς δ' αὐτοῖο τιτύσκετο δουρὶ φαεινῷ,
	καὶ βάλεν ὕψι βιβάντα τυχών: οὐδ' ἤρκεσε θώρηξ
	χάλκεος, ὃν φορέεσκε, μέσῃ δ' ἐν γαστέρι πῆξε.
	δούπησεν δὲ πεσών: ὃ δ' ἐπεύξατο φώνησέν τε:
	̓Οθρυονεῦ περὶ δή σε βροτῶν αἰνίζομ' ἁπάντων
	εἰ ἐτεὸν δὴ πάντα τελευτήσεις ὅς' ὑπέστης
	Δαρδανίδῃ Πριάμῳ: ὃ δ' ὑπέσχετο θυγατέρα ἥν.
	καί κέ τοι ἡμεῖς ταῦτά γ' ὑποσχόμενοι τελέσαιμεν,
	δοῖμεν δ' ̓Ατρεί̈δαο θυγατρῶν εἶδος ἀρίστην
	̓́Αργεος ἐξαγαγόντες ὀπυιέμεν, εἴ κε σὺν ἄμμιν
	̓Ιλίου ἐκπέρσῃς εὖ ναιόμενον πτολίεθρον.
	ἀλλ' ἕπε', ὄφρ' ἐπὶ νηυσὶ συνώμεθα ποντοπόροισιν
	ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.
	ὣς εἰπὼν ποδὸς ἕλκε κατὰ κρατερὴν ὑσμίνην
	ἥρως ̓Ιδομενεύς: τῷ δ' ̓́Ασιος ἦλθ' ἐπαμύντωρ
	πεζὸς πρόσθ' ἵππων: τὼ δὲ πνείοντε κατ' ὤμων
	αἰὲν ἔχ' ἡνίοχος θεράπων: ὃ δὲ ἵετο θυμῷ
	̓Ιδομενῆα βαλεῖν: ὃ δέ μιν φθάμενος βάλε δουρὶ
	λαιμὸν ὑπ' ἀνθερεῶνα, διὰ πρὸ δὲ χαλκὸν ἔλασσεν.
	ἤριπε δ' ὡς ὅτε τις δρῦς ἤριπεν ἢ ἀχερωὶ̈ς
	ἠὲ πίτυς βλωθρή, τήν τ' οὔρεσι τέκτονες ἄνδρες
	ἐξέταμον πελέκεσσι νεήκεσι νήϊον εἶναι:
	ὣς ὃ πρόσθ' ἵππων καὶ δίφρου κεῖτο τανυσθεὶς
	βεβρυχὼς κόνιος δεδραγμένος αἱματοέσσης.
	ἐκ δέ οἱ ἡνίοχος πλήγη φρένας ἃς πάρος εἶχεν,
	οὐδ' ὅ γ' ἐτόλμησεν δηί̈ων ὑπὸ χεῖρας ἀλύξας
	ἂψ ἵππους στρέψαι, τὸν δ' ̓Αντίλοχος μενεχάρμης
	δουρὶ μέσον περόνησε τυχών: οὐδ' ἤρκεσε θώρηξ
	χάλκεος ὃν φορέεσκε, μέσῃ δ' ἐν γαστέρι πῆξεν.
	αὐτὰρ ὃ ἀσθμαίνων εὐεργέος ἔκπεσε δίφρου,
	ἵππους δ' ̓Αντίλοχος μεγαθύμου Νέστορος υἱὸς
	ἐξέλασε Τρώων μετ' ἐϋκνήμιδας ̓Αχαιούς.
	Δηί̈φοβος δὲ μάλα σχεδὸν ἤλυθεν ̓Ιδομενῆος
	̓Ασίου ἀχνύμενος, καὶ ἀκόντισε δουρὶ φαεινῷ.
	ἀλλ' ὃ μὲν ἄντα ἰδὼν ἠλεύατο χάλκεον ἔγχος
	̓Ιδομενεύς: κρύφθη γὰρ ὑπ' ἀσπίδι πάντος' ἐί̈σῃ,
	τὴν ἄρ' ὅ γε ῥινοῖσι βοῶν καὶ νώροπι χαλκῷ
	δινωτὴν φορέεσκε, δύω κανόνεσς' ἀραρυῖαν:
	τῇ ὕπο πᾶς ἐάλη, τὸ δ' ὑπέρπτατο χάλκεον ἔγχος,
	καρφαλέον δέ οἱ ἀσπὶς ἐπιθρέξαντος ἄϋσεν
	ἔγχεος: οὐδ' ἅλιόν ῥα βαρείης χειρὸς ἀφῆκεν,
	ἀλλ' ἔβαλ' ̔Ιππασίδην ̔Υψήνορα ποιμένα λαῶν
	ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσε.
	Δηί̈φοβος δ' ἔκπαγλον ἐπεύξατο μακρὸν ἀύ̈σας:
	οὐ μὰν αὖτ' ἄτιτος κεῖτ' ̓́Ασιος, ἀλλά ἕ φημι
	εἰς ̓́Αϊδός περ ἰόντα πυλάρταο κρατεροῖο
	γηθήσειν κατὰ θυμόν, ἐπεί ῥά οἱ ὤπασα πομπόν.
	ὣς ἔφατ', ̓Αργείοισι δ' ἄχος γένετ' εὐξαμένοιο,
	̓Αντιλόχῳ δὲ μάλιστα δαί̈φρονι θυμὸν ὄρινεν:
	ἀλλ' οὐδ' ἀχνύμενός περ ἑοῦ ἀμέλησεν ἑταίρου,
	ἀλλὰ θέων περίβη καί οἱ σάκος ἀμφεκάλυψε.
	τὸν μὲν ἔπειθ' ὑποδύντε δύω ἐρίηρες ἑταῖροι
	Μηκιστεὺς ̓Εχίοιο πάϊς καὶ δῖος ̓Αλάστωρ,
	νῆας ἔπι γλαφυρὰς φερέτην βαρέα στενάχοντα.
	̓Ιδομενεὺς δ' οὐ λῆγε μένος μέγα, ἵετο δ' αἰεὶ
	ἠέ τινα Τρώων ἐρεβεννῇ νυκτὶ καλύψαι
	ἢ αὐτὸς δουπῆσαι ἀμύνων λοιγὸν ̓Αχαιοῖς.
	ἔνθ' Αἰσυήταο διοτρεφέος φίλον υἱὸν
	ἥρω' ̓Αλκάθοον, γαμβρὸς δ' ἦν ̓Αγχίσαο,
	πρεσβυτάτην δ' ὤπυιε θυγατρῶν ̔Ιπποδάμειαν
	τὴν περὶ κῆρι φίλησε πατὴρ καὶ πότνια μήτηρ
	ἐν μεγάρῳ: πᾶσαν γὰρ ὁμηλικίην ἐκέκαστο
	κάλλεϊ καὶ ἔργοισιν ἰδὲ φρεσί: τοὔνεκα καί μιν
	γῆμεν ἀνὴρ ὤριστος ἐνὶ Τροίῃ εὐρείῃ:
	τὸν τόθ' ὑπ' ̓Ιδομενῆϊ Ποσειδάων ἐδάμασσε
	θέλξας ὄσσε φαεινά, πέδησε δὲ φαίδιμα γυῖα:
	οὔτε γὰρ ἐξοπίσω φυγέειν δύνατ' οὔτ' ἀλέασθαι,
	ἀλλ' ὥς τε στήλην ἢ δένδρεον ὑψιπέτηλον
	ἀτρέμας ἑσταότα στῆθος μέσον οὔτασε δουρὶ
	ἥρως ̓Ιδομενεύς, ῥῆξεν δέ οἱ ἀμφὶ χιτῶνα
	χάλκεον, ὅς οἱ πρόσθεν ἀπὸ χροὸς ἤρκει ὄλεθρον:
	δὴ τότε γ' αὖον ἄϋσεν ἐρεικόμενος περὶ δουρί.
	δούπησεν δὲ πεσών, δόρυ δ' ἐν κραδίῃ ἐπεπήγει,
	ἥ ῥά οἱ ἀσπαίρουσα καὶ οὐρίαχον πελέμιζεν
	ἔγχεος: ἔνθα δ' ἔπειτ' ἀφίει μένος ὄβριμος ̓́Αρης:
	̓Ιδομενεὺς δ' ἔκπαγλον ἐπεύξατο μακρὸν ἀύ̈σας
	Δηί̈φοβ' ἦ ἄρα δή τι ἐί̈σκομεν ἄξιον εἶναι
	τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.
	δαιμόνι' ἀλλὰ καὶ αὐτὸς ἐναντίον ἵστας' ἐμεῖο,
	ὄφρα ἴδῃ οἷος Ζηνὸς γόνος ἐνθάδ' ἱκάνω,
	ὃς πρῶτον Μίνωα τέκε Κρήτῃ ἐπίουρον:
	Μίνως δ' αὖ τέκεθ' υἱὸν ἀμύμονα Δευκαλίωνα,
	Δευκαλίων δ' ἐμὲ τίκτε πολέσς' ἄνδρεσσιν ἄνακτα
	Κρήτῃ ἐν εὐρείῃ: νῦν δ' ἐνθάδε νῆες ἔνεικαν
	σοί τε κακὸν καὶ πατρὶ καὶ ἄλλοισι Τρώεσσιν.
	ὣς φάτο, Δηί̈φοβος δὲ διάνδιχα μερμήριξεν
	ἤ τινά που Τρώων ἑταρίσσαιτο μεγαθύμων
	ἂψ ἀναχωρήσας, ἦ πειρήσαιτο καὶ οἶος.
	ὧδε δέ οἱ φρονέοντι δοάσσατο κέρδιον εἶναι
	βῆναι ἐπ' Αἰνείαν: τὸν δ' ὕστατον εὗρεν ὁμίλου
	ἑσταότ': αἰεὶ γὰρ Πριάμῳ ἐπεμήνιε δίῳ
	οὕνεκ' ἄρ' ἐσθλὸν ἐόντα μετ' ἀνδράσιν οὔ τι τίεσκεν.
	ἀγχοῦ δ' ἱστάμενος ἔπεα πτερόεντα προσηύδα:
	Αἰνεία Τρώων βουληφόρε νῦν σε μάλα χρὴ
	γαμβρῷ ἀμυνέμεναι, εἴ πέρ τί σε κῆδος ἱκάνει.
	ἀλλ' ἕπευ ̓Αλκαθόῳ ἐπαμύνομεν, ὅς σε πάρος γε
	γαμβρὸς ἐὼν ἔθρεψε δόμοις ἔνι τυτθὸν ἐόντα:
	τὸν δέ τοι ̓Ιδομενεὺς δουρικλυτὸς ἐξενάριξεν.
	ὣς φάτο, τῷ δ' ἄρα θυμὸν ἐνὶ στήθεσσιν ὄρινε,
	βῆ δὲ μετ' ̓Ιδομενῆα μέγα πτολέμοιο μεμηλώς.
	ἀλλ' οὐκ ̓Ιδομενῆα φόβος λάβε τηλύγετον ὥς,
	ἀλλ' ἔμεν' ὡς ὅτε τις σῦς οὔρεσιν ἀλκὶ πεποιθώς,
	ὅς τε μένει κολοσυρτὸν ἐπερχόμενον πολὺν ἀνδρῶν
	χώρῳ ἐν οἰοπόλῳ, φρίσσει δέ τε νῶτον ὕπερθεν:
	ὀφθαλμὼ δ' ἄρα οἱ πυρὶ λάμπετον: αὐτὰρ ὀδόντας
	θήγει, ἀλέξασθαι μεμαὼς κύνας ἠδὲ καὶ ἄνδρας:
	ὣς μένεν ̓Ιδομενεὺς δουρικλυτός, οὐδ' ὑπεχώρει,
	Αἰνείαν ἐπιόντα βοηθόον: αὖε δ' ἑταίρους
	̓Ασκάλαφόν τ' ἐσορῶν ̓Αφαρῆά τε Δηί̈πυρόν τε
	Μηριόνην τε καὶ ̓Αντίλοχον μήστωρας ἀϋτῆς:
	τοὺς ὅ γ' ἐποτρύνων ἔπεα πτερόεντα προσηύδα:
	δεῦτε φίλοι, καί μ' οἴῳ ἀμύνετε: δείδια δ' αἰνῶς
	Αἰνείαν ἐπιόντα πόδας ταχύν, ὅς μοι ἔπεισιν,
	ὃς μάλα καρτερός ἐστι μάχῃ ἔνι φῶτας ἐναίρειν:
	καὶ δ' ἔχει ἥβης ἄνθος, ὅ τε κράτος ἐστὶ μέγιστον.
	εἰ γὰρ ὁμηλικίη γε γενοίμεθα τῷδ' ἐπὶ θυμῷ
	αἶψά κεν ἠὲ φέροιτο μέγα κράτος, ἠὲ φεροίμην.
	ὣς ἔφαθ', οἳ δ' ἄρα πάντες ἕνα φρεσὶ θυμὸν ἔχοντες
	πλησίοι ἔστησαν, σάκε' ὤμοισι κλίναντες.
	Αἰνείας δ' ἑτέρωθεν ἐκέκλετο οἷς ἑτάροισι
	Δηί̈φοβόν τε Πάριν τ' ἐσορῶν καὶ ̓Αγήνορα δῖον,
	οἵ οἱ ἅμ' ἡγεμόνες Τρώων ἔσαν: αὐτὰρ ἔπειτα
	λαοὶ ἕπονθ', ὡς εἴ τε μετὰ κτίλον ἕσπετο μῆλα
	πιόμεν' ἐκ βοτάνης: γάνυται δ' ἄρα τε φρένα ποιμήν:
	ὣς Αἰνείᾳ θυμὸς ἐνὶ στήθεσσι γεγήθει
	ὡς ἴδε λαῶν ἔθνος ἐπισπόμενον ἑοῖ αὐτῷ.
	οἳ δ' ἀμφ' ̓Αλκαθόῳ αὐτοσχεδὸν ὁρμήθησαν
	μακροῖσι ξυστοῖσι: περὶ στήθεσσι δὲ χαλκὸς
	σμερδαλέον κονάβιζε τιτυσκομένων καθ' ὅμιλον
	ἀλλήλων: δύο δ' ἄνδρες ἀρήϊοι ἔξοχον ἄλλων
	Αἰνείας τε καὶ ̓Ιδομενεὺς ἀτάλαντοι ̓́Αρηϊ
	ἵεντ' ἀλλήλων ταμέειν χρόα νηλέϊ χαλκῷ.
	Αἰνείας δὲ πρῶτος ἀκόντισεν ̓Ιδομενῆος:
	ἀλλ' ὃ μὲν ἄντα ἰδὼν ἠλεύατο χάλκεον ἔγχος,
	αἰχμὴ δ' Αἰνείαο κραδαινομένη κατὰ γαίης
	ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.
	̓Ιδομενεὺς δ' ἄρα Οἰνόμαον βάλε γαστέρα μέσσην,
	ῥῆξε δὲ θώρηκος γύαλον, διὰ δ' ἔντερα χαλκὸς
	ἤφυς': ὃ δ' ἐν κονίῃσι πεσὼν ἕλε γαῖαν ἀγοστῷ.
	̓Ιδομενεὺς δ' ἐκ μὲν νέκυος δολιχόσκιον ἔγχος
	ἐσπάσατ', οὐδ' ἄρ' ἔτ' ἄλλα δυνήσατο τεύχεα καλὰ
	ὤμοιιν ἀφελέσθαι: ἐπείγετο γὰρ βελέεσσιν.
	οὐ γὰρ ἔτ' ἔμπεδα γυῖα ποδῶν ἦν ὁρμηθέντι,
	οὔτ' ἄρ' ἐπαί̈ξαι μεθ' ἑὸν: βέλος οὔτ' ἀλέασθαι.
	τώ ῥα καὶ ἐν σταδίῃ μὲν ἀμύνετο νηλεὲς ἦμαρ,
	τρέσσαι δ' οὐκ ἔτι ῥίμφα πόδες φέρον ἐκ πολέμοιο.
	τοῦ δὲ βάδην ἀπιόντος ἀκόντισε δουρὶ φαεινῷ
	Δηί̈φοβος: δὴ γάρ οἱ ἔχεν κότον ἐμμενὲς αἰεί.
	ἀλλ' ὅ γε καὶ τόθ' ἅμαρτεν, ὃ δ' ̓Ασκάλαφον βάλε δουρὶ
	υἱὸν ̓Ενυαλίοιο: δι' ὤμου δ' ὄβριμον ἔγχος
	ἔσχεν: ὃ δ' ἐν κονίῃσι πεσὼν ἕλε γαῖαν ἀγοστῷ.
	οὐδ' ἄρα πώ τι πέπυστο βριήπυος ὄβριμος ̓́Αρης
	υἷος ἑοῖο πεσόντος ἐνὶ κρατερῇ ὑσμίνῃ,
	ἀλλ' ὅ γ' ἄρ' ἄκρῳ ̓Ολύμπῳ ὑπὸ χρυσέοισι νέφεσσιν
	ἧστο Διὸς βουλῇσιν ἐελμένος, ἔνθά περ ἄλλοι
	ἀθάνατοι θεοὶ ἦσαν ἐεργόμενοι πολέμοιο.
	οἳ δ' ἀμφ' ̓Ασκαλάφῳ αὐτοσχεδὸν ὁρμήθησαν:
	Δηί̈φοβος μὲν ἀπ' ̓Ασκαλάφου πήληκα φαεινὴν
	ἥρπασε, Μηριόνης δὲ θοῷ ἀτάλαντος ̓́Αρηϊ
	δουρὶ βραχίονα τύψεν ἐπάλμενος, ἐκ δ' ἄρα χειρὸς
	αὐλῶπις τρυφάλεια χαμαὶ βόμβησε πεσοῦσα.
	Μηριόνης δ' ἐξ αὖτις ἐπάλμενος αἰγυπιὸς ὣς
	ἐξέρυσε πρυμνοῖο βραχίονος ὄβριμον ἔγχος,
	ἂψ δ' ἑτάρων εἰς ἔθνος ἐχάζετο. τὸν δὲ Πολίτης
	αὐτοκασίγνητος περὶ μέσσῳ χεῖρε τιτήνας
	ἐξῆγεν πολέμοιο δυσηχέος, ὄφρ' ἵκεθ' ἵππους
	ὠκέας, οἵ οἱ ὄπισθε μάχης ἠδὲ πτολέμοιο
	ἕστασαν ἡνίοχόν τε καὶ ἅρματα ποικίλ' ἔχοντες:
	οἳ τόν γε προτὶ ἄστυ φέρον βαρέα στενάχοντα
	τειρόμενον: κατὰ δ' αἷμα νεουτάτου ἔρρεε χειρός.
	οἳ δ' ἄλλοι μάρναντο, βοὴ δ' ἄσβεστος ὀρώρει.
	ἔνθ' Αἰνέας ̓Αφαρῆα Καλητορίδην ἐπορούσας
	λαιμὸν τύψ' ἐπὶ οἷ τετραμμένον ὀξέϊ δουρί:
	ἐκλίνθη δ' ἑτέρωσε κάρη, ἐπὶ δ' ἀσπὶς ἑάφθη
	καὶ κόρυς, ἀμφὶ δέ οἱ θάνατος χύτο θυμοραϊστής.
	̓Αντίλοχος δὲ Θόωνα μεταστρεφθέντα δοκεύσας
	οὔτας' ἐπαί̈ξας, ἀπὸ δὲ φλέβα πᾶσαν ἔκερσεν,
	ἥ τ' ἀνὰ νῶτα θέουσα διαμπερὲς αὐχέν' ἱκάνει:
	τὴν ἀπὸ πᾶσαν ἔκερσεν: ὃ δ' ὕπτιος ἐν κονίῃσι
	κάππεσεν, ἄμφω χεῖρε φίλοις ἑτάροισι πετάσσας.
	̓Αντίλοχος δ' ἐπόρουσε, καὶ αἴνυτο τεύχε' ἀπ' ὤμων
	παπταίνων: Τρῶες δὲ περισταδὸν ἄλλοθεν ἄλλος
	οὔταζον σάκος εὐρὺ παναίολον, οὐδὲ δύναντο
	εἴσω ἐπιγράψαι τέρενα χρόα νηλέϊ χαλκῷ
	̓Αντιλόχου: πέρι γάρ ῥα Ποσειδάων ἐνοσίχθων
	Νέστορος υἱὸν ἔρυτο καὶ ἐν πολλοῖσι βέλεσσιν.
	οὐ μὲν γάρ ποτ' ἄνευ δηί̈ων ἦν, ἀλλὰ κατ' αὐτοὺς
	στρωφᾶτ': οὐδέ οἱ ἔγχος ἔχ' ἀτρέμας, ἀλλὰ μάλ' αἰεὶ
	σειόμενον ἐλέλικτο: τιτύσκετο δὲ φρεσὶν ᾗσιν
	ἤ τευ ἀκοντίσσαι, ἠὲ σχεδὸν ὁρμηθῆναι.
	ἀλλ' οὐ λῆθ' ̓Αδάμαντα τιτυσκόμενος καθ' ὅμιλον
	̓Ασιάδην, ὅ οἱ οὖτα μέσον σάκος ὀξέϊ χαλκῷ
	ἐγγύθεν ὁρμηθείς: ἀμενήνωσεν δέ οἱ αἰχμὴν
	κυανοχαῖτα Ποσειδάων βιότοιο μεγήρας.
	καὶ τὸ μὲν αὐτοῦ μεῖν' ὥς τε σκῶλος πυρίκαυστος
	ἐν σάκει ̓Αντιλόχοιο, τὸ δ' ἥμισυ κεῖτ' ἐπὶ γαίης:
	ἂψ δ' ἑτάρων εἰς ἔθνος ἐχάζετο κῆρ' ἀλεείνων:
	Μηριόνης δ' ἀπιόντα μετασπόμενος βάλε δουρὶ
	αἰδοίων τε μεσηγὺ καὶ ὀμφαλοῦ, ἔνθα μάλιστα
	γίγνετ' ̓́Αρης ἀλεγεινὸς ὀϊζυροῖσι βροτοῖσιν.
	ἔνθά οἱ ἔγχος ἔπηξεν: ὃ δ' ἑσπόμενος περὶ δουρὶ
	ἤσπαιρ' ὡς ὅτε βοῦς τόν τ' οὔρεσι βουκόλοι ἄνδρες
	ἰλλάσιν οὐκ ἐθέλοντα βίῃ δήσαντες ἄγουσιν:
	ὣς ὃ τυπεὶς ἤσπαιρε μίνυνθά περ, οὔ τι μάλα δήν,
	ὄφρά οἱ ἐκ χροὸς ἔγχος ἀνεσπάσατ' ἐγγύθεν ἐλθὼν
	ἥρως Μηριόνης: τὸν δὲ σκότος ὄσσε κάλυψε.
	Δηί̈πυρον δ' ̔́Ελενος ξίφεϊ σχεδὸν ἤλασε κόρσην
	Θρηϊκίῳ μεγάλῳ, ἀπὸ δὲ τρυφάλειαν ἄραξεν.
	ἣ μὲν ἀποπλαγχθεῖσα χαμαὶ πέσε, καί τις ̓Αχαιῶν
	μαρναμένων μετὰ ποσσὶ κυλινδομένην ἐκόμισσε:
	τὸν δὲ κατ' ὀφθαλμῶν ἐρεβεννὴ νὺξ ἐκάλυψεν.
	̓Ατρεί̈δην δ' ἄχος εἷλε βοὴν ἀγαθὸν Μενέλαον:
	βῆ δ' ἐπαπειλήσας ̔Ελένῳ ἥρωϊ ἄνακτι
	ὀξὺ δόρυ κραδάων: ὃ δὲ τόξου πῆχυν ἄνελκε.
	τὼ δ' ἄρ' ὁμαρτήδην ὃ μὲν ἔγχεϊ ὀξυόεντι
	ἵετ' ἀκοντίσσαι, ὃ δ' ἀπὸ νευρῆφιν ὀϊστῷ.
	Πριαμίδης μὲν ἔπειτα κατὰ στῆθος βάλεν ἰῷ
	θώρηκος γύαλον, ἀπὸ δ' ἔπτατο πικρὸς ὀϊστός.
	ὡς δ' ὅτ' ἀπὸ πλατέος πτυόφιν μεγάλην κατ' ἀλωὴν
	θρῴσκωσιν κύαμοι μελανόχροες ἢ ἐρέβινθοι
	πνοιῇ ὕπο λιγυρῇ καὶ λικμητῆρος ἐρωῇ,
	ὣς ἀπὸ θώρηκος Μενελάου κυδαλίμοιο
	πολλὸν ἀποπλαγχθεὶς ἑκὰς ἔπτατο πικρὸς ὀϊστός.
	̓Ατρεί̈δης δ' ἄρα χεῖρα βοὴν ἀγαθὸς Μενέλαος
	τὴν βάλεν ᾗ ῥ' ἔχε τόξον ἐύ̈ξοον: ἐν δ' ἄρα τόξῳ
	ἀντικρὺ διὰ χειρὸς ἐλήλατο χάλκεον ἔγχος.
	ἂψ δ' ἑτάρων εἰς ἔθνος ἐχάζετο κῆρ' ἀλεείνων
	χεῖρα παρακρεμάσας: τὸ δ' ἐφέλκετο μείλινον ἔγχος.
	καὶ τὸ μὲν ἐκ χειρὸς ἔρυσεν μεγάθυμος ̓Αγήνωρ,
	αὐτὴν δὲ ξυνέδησεν ἐϋστρεφεῖ οἰὸς ἀώτῳ
	σφενδόνῃ, ἣν ἄρα οἱ θεράπων ἔχε ποιμένι λαῶν.
	Πείσανδρος δ' ἰθὺς Μενελάου κυδαλίμοιο
	ἤϊε: τὸν δ' ἄγε μοῖρα κακὴ θανάτοιο τέλος δὲ
	σοὶ Μενέλαε δαμῆναι ἐν αἰνῇ δηϊοτῆτι.
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες
	̓Ατρεί̈δης μὲν ἅμαρτε, παραὶ δέ οἱ ἐτράπετ' ἔγχος,
	Πείσανδρος δὲ σάκος Μενελάου κυδαλίμοιο
	οὔτασεν, οὐδὲ διὰ πρὸ δυνήσατο χαλκὸν ἐλάσσαι:
	ἔσχεθε γὰρ σάκος εὐρύ, κατεκλάσθη δ' ἐνὶ καυλῷ
	ἔγχος: ὃ δὲ φρεσὶν ᾗσι χάρη καὶ ἐέλπετο νίκην.
	̓Ατρεί̈δης δὲ ἐρυσσάμενος ξίφος ἀργυρόηλον
	ἆλτ' ἐπὶ Πεισάνδρῳ: ὃ δ' ὑπ' ἀσπίδος εἵλετο καλὴν
	ἀξίνην εὔχαλκον ἐλαί̈νῳ ἀμφὶ πελέκκῳ
	μακρῷ ἐϋξέστῳ: ἅμα δ' ἀλλήλων ἐφίκοντο.
	ἤτοι ὃ μὲν κόρυθος φάλον ἤλασεν ἱπποδασείης
	ἄκρον ὑπὸ λόφον αὐτόν, ὃ δὲ προσιόντα μέτωπον
	ῥινὸς ὕπερ πυμάτης: λάκε δ' ὀστέα, τὼ δέ οἱ ὄσσε
	πὰρ ποσὶν αἱματόεντα χαμαὶ πέσον ἐν κονίῃσιν,
	ἰδνώθη δὲ πεσών: ὃ δὲ λὰξ ἐν στήθεσι βαίνων
	τεύχεά τ' ἐξενάριξε καὶ εὐχόμενος ἔπος ηὔδα:
	λείψετέ θην οὕτω γε νέας Δαναῶν ταχυπώλων
	Τρῶες ὑπερφίαλοι δεινῆς ἀκόρητοι ἀϋτῆς,
	ἄλλης μὲν λώβης τε καὶ αἴσχεος οὐκ ἐπιδευεῖς
	ἣν ἐμὲ λωβήσασθε κακαὶ κύνες, οὐδέ τι θυμῷ
	Ζηνὸς ἐριβρεμέτεω χαλεπὴν ἐδείσατε μῆνιν
	ξεινίου, ὅς τέ ποτ' ὔμμι διαφθέρσει πόλιν αἰπήν:
	οἵ μευ κουριδίην ἄλοχον καὶ κτήματα πολλὰ
	μὰψ οἴχεσθ' ἀνάγοντες, ἐπεὶ φιλέεσθε παρ' αὐτῇ:
	νῦν αὖτ' ἐν νηυσὶν μενεαίνετε ποντοπόροισι
	πῦρ ὀλοὸν βαλέειν, κτεῖναι δ' ἥρωας ̓Αχαιούς.
	ἀλλά ποθι σχήσεσθε καὶ ἐσσύμενοί περ ̓́Αρηος.
	Ζεῦ πάτερ ἦ τέ σέ φασι περὶ φρένας ἔμμεναι ἄλλων
	ἀνδρῶν ἠδὲ θεῶν: σέο δ' ἐκ τάδε πάντα πέλονται:
	οἷον δὴ ἄνδρεσσι χαρίζεαι ὑβριστῇσι
	Τρωσίν, τῶν μένος αἰὲν ἀτάσθαλον, οὐδὲ δύνανται
	φυλόπιδος κορέσασθαι ὁμοιί̈ου πτολέμοιο.
	πάντων μὲν κόρος ἐστὶ καὶ ὕπνου καὶ φιλότητος
	μολπῆς τε γλυκερῆς καὶ ἀμύμονος ὀρχηθμοῖο,
	τῶν πέρ τις καὶ μᾶλλον ἐέλδεται ἐξ ἔρον εἷναι
	ἢ πολέμου: Τρῶες δὲ μάχης ἀκόρητοι ἔασιν.
	ὣς εἰπὼν τὰ μὲν ἔντε' ἀπὸ χροὸς αἱματόεντα
	συλήσας ἑτάροισι δίδου Μενέλαος ἀμύμων,
	αὐτὸς δ' αὖτ' ἐξ αὖτις ἰὼν προμάχοισιν ἐμίχθη.
	ἔνθά οἱ υἱὸς ἐπᾶλτο Πυλαιμένεος βασιλῆος
	̔Αρπαλίων, ὅ ῥα πατρὶ φίλῳ ἕπετο πτολεμίξων
	ἐς τροίην, οὐδ' αὖτις ἀφίκετο πατρίδα γαῖαν:
	ὅς ῥα τότ' ̓Ατρεί̈δαο μέσον σάκος οὔτασε δουρὶ
	ἐγγύθεν, οὐδὲ διὰ πρὸ δυνήσατο χαλκὸν ἐλάσσαι
	ἂψ δ' ἑτάρων εἰς ἔθνος ἐχάζετο κῆρ' ἀλεείνων
	πάντοσε παπταίνων μή τις χρόα χαλκῷ ἐπαύρῃ.
	Μηριόνης δ' ἀπιόντος ἵει χαλκήρε' ὀϊστόν,
	καί ῥ' ἔβαλε γλουτὸν κάτα δεξιόν: αὐτὰρ ὀϊστὸς
	ἀντικρὺ κατὰ κύστιν ὑπ' ὀστέον ἐξεπέρησεν.
	ἑζόμενος δὲ κατ' αὖθι φίλων ἐν χερσὶν ἑταίρων
	θυμὸν ἀποπνείων, ὥς τε σκώληξ ἐπὶ γαίῃ
	κεῖτο ταθείς: ἐκ δ' αἷμα μέλαν ῥέε, δεῦε δὲ γαῖαν.
	τὸν μὲν Παφλαγόνες μεγαλήτορες ἀμφεπένοντο,
	ἐς δίφρον δ' ἀνέσαντες ἄγον προτὶ ̓́Ιλιον ἱρὴν
	ἀχνύμενοι: μετὰ δέ σφι πατὴρ κίε δάκρυα λείβων,
	ποινὴ δ' οὔ τις παιδὸς ἐγίγνετο τεθνηῶτος.
	τοῦ δὲ Πάρις μάλα θυμὸν ἀποκταμένοιο χολώθη:
	ξεῖνος γάρ οἱ ἔην πολέσιν μετὰ Παφλαγόνεσσι:
	τοῦ ὅ γε χωόμενος προί̈ει χαλκήρε' ὀϊστόν.
	ἦν δέ τις Εὐχήνωρ Πολυί̈δου μάντιος υἱὸς
	ἀφνειός τ' ἀγαθός τε Κορινθόθι οἰκία ναίων,
	ὅς ῥ' εὖ εἰδὼς κῆρ' ὀλοὴν ἐπὶ νηὸς ἔβαινε:
	πολλάκι γάρ οἱ ἔειπε γέρων ἀγαθὸς Πολύϊδος
	νούσῳ ὑπ' ἀργαλέῃ φθίσθαι οἷς ἐν μεγάροισιν,
	ἢ μετ' ̓Αχαιῶν νηυσὶν ὑπὸ Τρώεσσι δαμῆναι:
	τώ ῥ' ἅμα τ' ἀργαλέην θωὴν ἀλέεινεν ̓Αχαιῶν
	νοῦσόν τε στυγερήν, ἵνα μὴ πάθοι ἄλγεα θυμῷ.
	τὸν βάλ' ὑπὸ γναθμοῖο. καὶ οὔατος: ὦκα δὲ θυμὸς
	ᾤχετ' ἀπὸ μελέων, στυγερὸς δ' ἄρα μιν σκότος εἷλεν.
	ὣς οἳ μὲν μάρναντο δέμας πυρὸς αἰθομένοιο:
	̔́Εκτωρ δ' οὐκ ἐπέπυστο Διὶ̈ φίλος, οὐδέ τι ᾔδη
	ὅττί ῥά οἱ νηῶν ἐπ' ἀριστερὰ δηϊόωντο
	λαοὶ ὑπ' ̓Αργείων. τάχα δ' ἂν καὶ κῦδος ̓Αχαιῶν
	ἔπλετο: τοῖος γὰρ γαιήοχος ἐννοσίγαιος
	ὄτρυν' ̓Αργείους, πρὸς δὲ σθένει αὐτὸς ἄμυνεν:
	ἀλλ' ἔχεν ᾗ τὰ πρῶτα πύλας καὶ τεῖχος ἐσᾶλτο
	ῥηξάμενος Δαναῶν πυκινὰς στίχας ἀσπιστάων,
	ἔνθ' ἔσαν Αἴαντός τε νέες καὶ Πρωτεσιλάου
	θῖν' ἔφ' ἁλὸς πολιῆς εἰρυμέναι: αὐτὰρ ὕπερθε
	τεῖχος ἐδέδμητο χθαμαλώτατον, ἔνθα μάλιστα
	ζαχρηεῖς γίγνοντο μάχῃ αὐτοί τε καὶ ἵπποι.
	ἔνθα δὲ Βοιωτοὶ καὶ ̓Ιάονες ἑλκεχίτωνες
	Λοκροὶ καὶ Φθῖοι καὶ φαιδιμόεντες ̓Επειοὶ
	σπουδῇ ἐπαί̈σσοντα νεῶν ἔχον, οὐδὲ δύναντο
	ὦσαι ἀπὸ σφείων φλογὶ εἴκελον ̔́Εκτορα δῖον
	οἳ μὲν ̓Αθηναίων προλελεγμένοι: ἐν δ' ἄρα τοῖσιν
	ἦρχ' υἱὸς Πετεῶο Μενεσθεύς, οἳ δ' ἅμ' ἕποντο
	Φείδας τε Στιχίος τε Βίας τ' ἐύ̈ς: αὐτὰρ ̓Επειῶν
	Φυλεί̈δης τε Μέγης ̓Αμφίων τε Δρακίος τε,
	πρὸ Φθίων δὲ Μέδων τε μενεπτόλεμός τε Ποδάρκης.
	ἤτοι ὃ μὲν νόθος υἱὸς ̓Οϊλῆος θείοιο
	ἔσκε Μέδων Αἴαντος ἀδελφεός: αὐτὰρ ἔναιεν
	ἐν Φυλάκῃ γαίης ἄπο πατρίδος ἄνδρα κατακτὰς
	γνωτὸν μητρυιῆς ̓Εριώπιδος, ἣν ἔχ' ̓Οϊλεύς:
	αὐτὰρ ὃ ̓Ιφίκλοιο πάϊς τοῦ Φυλακίδαο.
	οἳ μὲν πρὸ Φθίων μεγαθύμων θωρηχθέντες
	ναῦφιν ἀμυνόμενοι μετὰ Βοιωτῶν ἐμάχοντο:
	Αἴας δ' οὐκέτι πάμπαν ̓Οϊλῆος ταχὺς υἱὸς
	ἵστατ' ἀπ' Αἴαντος Τελαμωνίου οὐδ' ἠβαιόν,
	ἀλλ' ὥς τ' ἐν νειῷ βόε οἴνοπε πηκτὸν ἄροτρον
	ἶσον θυμὸν ἔχοντε τιταίνετον: ἀμφὶ δ' ἄρά σφι
	πρυμνοῖσιν κεράεσσι πολὺς ἀνακηκίει ἱδρώς:
	τὼ μέν τε ζυγὸν οἶον ἐύ̈ξοον ἀμφὶς ἐέργει
	ἱεμένω κατὰ ὦλκα: τέμει δέ τε τέλσον ἀρούρης:
	ὣς τὼ παρβεβαῶτε μάλ' ἕστασαν ἀλλήλοιιν.
	ἀλλ' ἤτοι Τελαμωνιάδῃ πολλοί τε καὶ ἐσθλοὶ
	λαοὶ ἕπονθ' ἕταροι, οἵ οἱ σάκος ἐξεδέχοντο
	ὁππότε μιν κάματός τε καὶ ἱδρὼς γούναθ' ἵκοιτο.
	οὐδ' ἄρ' ̓Οϊλιάδῃ μεγαλήτορι Λοκροὶ ἕποντο:
	οὐ γάρ σφι σταδίῃ ὑσμίνῃ μίμνε φίλον κῆρ:
	οὐ γὰρ ἔχον κόρυθας χαλκήρεας ἱπποδασείας,
	οὐδ' ἔχον ἀσπίδας εὐκύκλους καὶ μείλινα δοῦρα,
	ἀλλ' ἄρα τόξοισιν καὶ ἐϋστρεφεῖ οἶος ἀώτῳ
	̓́Ιλιον εἰς ἅμ' ἕποντο πεποιθότες, οἷσιν ἔπειτα
	ταρφέα βάλλοντες Τρώων ῥήγνυντο φάλαγγας:
	δή ῥα τόθ' οἳ μὲν πρόσθε σὺν ἔντεσι δαιδαλέοισι
	μάρναντο Τρωσίν τε καὶ ̔́Εκτορι χαλκοκορυστῇ,
	οἳ δ' ὄπιθεν βάλλοντες ἐλάνθανον: οὐδέ τι χάρμης
	Τρῶες μιμνήσκοντο: συνεκλόνεον γὰρ ὀϊστοί.
	ἔνθά κε λευγαλέως νηῶν ἄπο καὶ κλισιάων
	Τρῶες ἐχώρησαν προτὶ ̓́Ιλιον ἠνεμόεσσαν,
	εἰ μὴ Πουλυδάμας θρασὺν ̔́Εκτορα εἶπε παραστάς:
	̔́Εκτορ ἀμήχανός ἐσσι παραρρητοῖσι πιθέσθαι.
	οὕνεκά τοι περὶ δῶκε θεὸς πολεμήϊα ἔργα
	τοὔνεκα καὶ βουλῇ ἐθέλεις περιίδμεναι ἄλλων:
	ἀλλ' οὔ πως ἅμα πάντα δυνήσεαι αὐτὸς ἑλέσθαι.
	ἄλλῳ μὲν γὰρ ἔδωκε θεὸς πολεμήϊα ἔργα,
	ἄλλῳ δ' ὀρχηστύν, ἑτέρῳ κίθαριν καὶ ἀοιδήν,
	ἄλλῳ δ' ἐν στήθεσσι τιθεῖ νόον εὐρύοπα Ζεὺς
	ἐσθλόν, τοῦ δέ τε πολλοὶ ἐπαυρίσκοντ' ἄνθρωποι,
	καί τε πολέας ἐσάωσε, μάλιστα δὲ καὐτὸς ἀνέγνω.
	αὐτὰρ ἐγὼν ἐρέω ὥς μοι δοκεῖ εἶναι ἄριστα:
	πάντῃ γάρ σε περὶ στέφανος πολέμοιο δέδηε:
	Τρῶες δὲ μεγάθυμοι ἐπεὶ κατὰ τεῖχος ἔβησαν
	οἳ μὲν ἀφεστᾶσιν σὺν τεύχεσιν, οἳ δὲ μάχονται
	παυρότεροι πλεόνεσσι κεδασθέντες κατὰ νῆας.
	ἀλλ' ἀναχασσάμενος κάλει ἐνθάδε πάντας ἀρίστους:
	ἔνθεν δ' ἂν μάλα πᾶσαν ἐπιφρασσαίμεθα βουλὴν
	ἤ κεν ἐνὶ νήεσσι πολυκλήϊσι πέσωμεν
	αἴ κ' ἐθέλῃσι θεὸς δόμεναι κράτος, ἦ κεν ἔπειτα
	πὰρ νηῶν ἔλθωμεν ἀπήμονες. ἦ γὰρ ἔγωγε
	δείδω μὴ τὸ χθιζὸν ἀποστήσωνται ̓Αχαιοὶ
	χρεῖος, ἐπεὶ παρὰ νηυσὶν ἀνὴρ ἆτος πολέμοιο
	μίμνει, ὃν οὐκέτι πάγχυ μάχης σχήσεσθαι ὀί̈ω.
	ὣς φάτο Πουλυδάμας, ἅδε δ' ̔́Εκτορι μῦθος ἀπήμων,
	αὐτίκα δ' ἐξ ὀχέων σὺν τεύχεσιν ἆλτο χαμᾶζε
	καί μιν φωνήσας ἔπεα πτερόεντα προσηύδα:
	Πουλυδάμα σὺ μὲν αὐτοῦ ἐρύκακε πάντας ἀρίστους,
	αὐτὰρ ἐγὼ κεῖς' εἶμι καὶ ἀντιόω πολέμοιο:
	αἶψα δ' ἐλεύσομαι αὖτις ἐπὴν εὖ τοῖς ἐπιτείλω.
	ἦ ῥα, καὶ ὁρμήθη ὄρεϊ νιφόεντι ἐοικὼς
	κεκλήγων, διὰ δὲ Τρώων πέτετ' ἠδ' ἐπικούρων.
	οἳ δ' ἐς Πανθοί̈δην ἀγαπήνορα Πουλυδάμαντα
	πάντες ἐπεσσεύοντ', ἐπεὶ ̔́Εκτορος ἔκλυον αὐδήν.
	αὐτὰρ ὃ Δηί̈φοβόν τε βίην θ' ̔Ελένοιο ἄνακτος
	̓Ασιάδην τ' ̓Αδάμαντα καὶ ̓́Ασιον ̔Υρτάκου υἱὸν
	φοίτα ἀνὰ προμάχους διζήμενος, εἴ που ἐφεύροι.
	τοὺς δ' εὗρ' οὐκέτι πάμπαν ἀπήμονας οὐδ' ἀνολέθρους:
	ἀλλ' οἳ μὲν δὴ νηυσὶν ἔπι πρυμνῇσιν ̓Αχαιῶν
	χερσὶν ὑπ' ̓Αργείων κέατο ψυχὰς ὀλέσαντες,
	οἳ δ' ἐν τείχει ἔσαν βεβλημένοι οὐτάμενοί τε.
	τὸν δὲ τάχ' εὗρε μάχης ἐπ' ἀριστερὰ δακρυοέσσης
	δῖον ̓Αλέξανδρον ̔Ελένης πόσιν ἠϋκόμοιο
	θαρσύνονθ' ἑτάρους καὶ ἐποτρύνοντα μάχεσθαι,
	ἀγχοῦ δ' ἱστάμενος προσέφη αἰσχροῖς ἐπέεσσι:
	Δύσπαρι εἶδος ἄριστε γυναιμανὲς ἠπεροπευτὰ
	ποῦ τοι Δηί̈φοβός τε βίη θ' ̔Ελένοιο ἄνακτος
	̓Ασιάδης τ' ̓Αδάμας ἠδ' ̓́Ασιος ̔Υρτάκου υἱός;
	ποῦ δέ τοι ̓Οθρυονεύς; νῦν ὤλετο πᾶσα κατ' ἄκρης
	̓́Ιλιος αἰπεινή: νῦν τοι σῶς αἰπὺς ὄλεθρος.
	τὸν δ' αὖτε προσέειπεν ̓Αλέξανδρος θεοειδής:
	̔́Εκτορ ἐπεί τοι θυμὸς ἀναίτιον αἰτιάασθαι,
	ἄλλοτε δή ποτε μᾶλλον ἐρωῆσαι πολέμοιο
	μέλλω, ἐπεὶ οὐδ' ἐμὲ πάμπαν ἀνάλκιδα γείνατο μήτηρ:
	ἐξ οὗ γὰρ παρὰ νηυσὶ μάχην ἤγειρας ἑταίρων,
	ἐκ τοῦ δ' ἐνθάδ' ἐόντες ὁμιλέομεν Δαναοῖσι
	νωλεμέως: ἕταροι δὲ κατέκταθεν οὓς σὺ μεταλλᾷς.
	οἴω Δηί̈φοβός τε βίη θ' ̔Ελένοιο ἄνακτος
	οἴχεσθον, μακρῇσι τετυμμένω ἐγχείῃσιν
	ἀμφοτέρω κατὰ χεῖρα: φόνον δ' ἤμυνε Κρονίων.
	νῦν δ' ἄρχ' ὅππῃ σε κραδίη θυμός τε κελεύει:
	ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι
	ἀλκῆς δευήσεσθαι, ὅση δύναμίς γε πάρεστι.
	πὰρ δύναμιν δ' οὐκ ἔστι καὶ ἐσσύμενον πολεμίζειν.
	ὣς εἰπὼν παρέπεισεν ἀδελφειοῦ φρένας ἥρως:
	βὰν δ' ἴμεν ἔνθα μάλιστα μάχη καὶ φύλοπις ἦεν
	ἀμφί τε Κεβριόνην καὶ ἀμύμονα Πουλυδάμαντα
	Φάλκην ̓Ορθαῖόν τε καὶ ἀντίθεον Πολυφήτην
	Πάλμύν τ' ̓Ασκάνιόν τε Μόρυν θ' υἷ' ̔Ιπποτίωνος,
	οἵ ῥ' ἐξ ̓Ασκανίης ἐριβώλακος ἦλθον ἀμοιβοὶ
	ἠοῖ τῇ προτέρῃ: τότε δὲ Ζεὺς ὦρσε μάχεσθαι.
	οἳ δ' ἴσαν ἀργαλέων ἀνέμων ἀτάλαντοι ἀέλλῃ,
	ἥ ῥά θ' ὑπὸ βροντῆς πατρὸς Διὸς εἶσι πέδον δέ,
	θεσπεσίῳ δ' ὁμάδῳ ἁλὶ μίσγεται, ἐν δέ τε πολλὰ
	κύματα παφλάζοντα πολυφλοίσβοιο θαλάσσης
	κυρτὰ φαληριόωντα, πρὸ μέν τ' ἄλλ', αὐτὰρ ἐπ' ἄλλα:
	ὣς Τρῶες πρὸ μὲν ἄλλοι ἀρηρότες, αὐτὰρ ἐπ' ἄλλοι,
	χαλκῷ μαρμαίροντες ἅμ' ἡγεμόνεσσιν ἕποντο.
	̔́Εκτωρ δ' ἡγεῖτο βροτολοιγῷ ἶσος ̓́Αρηϊ
	Πριαμίδης: πρόσθεν δ' ἔχεν ἀσπίδα πάντος' ἐί̈σην
	ῥινοῖσιν πυκινήν, πολλὸς δ' ἐπελήλατο χαλκός:
	ἀμφὶ δέ οἱ κροτάφοισι φαεινὴ σείετο πήληξ.
	πάντῃ δ' ἀμφὶ φάλαγγας ἐπειρᾶτο προποδίζων,
	εἴ πώς οἱ εἴξειαν ὑπασπίδια προβιβῶντι:
	ἀλλ' οὐ σύγχει θυμὸν ἐνὶ στήθεσσιν ̓Αχαιῶν.
	Αἴας δὲ πρῶτος προκαλέσσατο μακρὰ βιβάσθων:
	δαιμόνιε σχεδὸν ἐλθέ: τί ἢ δειδίσσεαι αὔτως
	̓Αργείους; οὔ τοί τι μάχης ἀδαήμονές εἰμεν,
	ἀλλὰ Διὸς μάστιγι κακῇ ἐδάμημεν ̓Αχαιοί.
	ἦ θήν πού τοι θυμὸς ἐέλπεται ἐξαλαπάξειν
	νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.
	ἦ κε πολὺ φθαίη εὖ ναιομένη πόλις ὑμὴ
	χερσὶν ὑφ' ἡμετέρῃσιν ἁλοῦσά τε περθομένη τε.
	σοὶ δ' αὐτῷ φημὶ σχεδὸν ἔμμεναι ὁππότε φεύγων
	ἀρήσῃ Διὶ πατρὶ καὶ ἄλλοις ἀθανάτοισι
	θάσσονας ἰρήκων ἔμεναι καλλίτριχας ἵππους,
	οἵ σε πόλιν δ' οἴσουσι κονίοντες πεδίοιο.
	ὣς ἄρα οἱ εἰπόντι ἐπέπτατο δεξιὸς ὄρνις
	αἰετὸς ὑψιπέτης: ἐπὶ δ' ἴαχε λαὸς ̓Αχαιῶν
	θάρσυνος οἰωνῷ: ὃ δ' ἀμείβετο φαίδιμος ̔́Εκτωρ:
	Αἶαν ἁμαρτοεπὲς βουγάϊε ποῖον ἔειπες:
	εἰ γὰρ ἐγὼν οὕτω γε Διὸς πάϊς αἰγιόχοιο
	εἴην ἤματα πάντα, τέκοι δέ με πότνια ̔́Ηρη,
	τιοίμην δ' ὡς τίετ' ̓Αθηναίη καὶ ̓Απόλλων,
	ὡς νῦν ἡμέρη ἥδε κακὸν φέρει ̓Αργείοισι
	πᾶσι μάλ', ἐν δὲ σὺ τοῖσι πεφήσεαι, αἴ κε ταλάσσῃς
	μεῖναι ἐμὸν δόρυ μακρόν, ὅ τοι χρόα λειριόεντα
	δάψει: ἀτὰρ Τρώων κορέεις κύνας ἠδ' οἰωνοὺς
	δημῷ καὶ σάρκεσσι πεσὼν ἐπὶ νηυσὶν ̓Αχαιῶν.
	ὣς ἄρα φωνήσας ἡγήσατο: τοὶ δ' ἅμ' ἕποντο
	ἠχῇ θεσπεσίῃ, ἐπὶ δ' ἴαχε λαὸς ὄπισθεν.
	̓Αργεῖοι δ' ἑτέρωθεν ἐπίαχον, οὐδὲ λάθοντο
	ἀλκῆς, ἀλλ' ἔμενον Τρώων ἐπιόντας ἀρίστους.
	ἠχὴ δ' ἀμφοτέρων ἵκετ' αἰθέρα καὶ Διὸς αὐγάς.
