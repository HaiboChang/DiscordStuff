	αὐτὰρ ἐπεὶ κόσμηθεν ἅμ' ἡγεμόνεσσιν ἕκαστοι,
	Τρῶες μὲν κλαγγῇ τ' ἐνοπῇ τ' ἴσαν ὄρνιθες ὣς
	ἠύ̈τε περ κλαγγὴ γεράνων πέλει οὐρανόθι πρό:
	αἵ τ' ἐπεὶ οὖν χειμῶνα φύγον καὶ ἀθέσφατον ὄμβρον
	κλαγγῇ ταί γε πέτονται ἐπ' ὠκεανοῖο ῥοάων
	ἀνδράσι Πυγμαίοισι φόνον καὶ κῆρα φέρουσαι:
	ἠέριαι δ' ἄρα ταί γε κακὴν ἔριδα προφέρονται.
	οἳ δ' ἄρ' ἴσαν σιγῇ μένεα πνείοντες ̓Αχαιοὶ
	ἐν θυμῷ μεμαῶτες ἀλεξέμεν ἀλλήλοισιν.
	εὖτ' ὄρεος κορυφῇσι Νότος κατέχευεν ὀμίχλην
	ποιμέσιν οὔ τι φίλην, κλέπτῃ δέ τε νυκτὸς ἀμείνω,
	τόσσόν τίς τ' ἐπιλεύσσει ὅσον τ' ἐπὶ λᾶαν ἵησιν:
	ὣς ἄρα τῶν ὑπὸ ποσσὶ κονίσαλος ὄρνυτ' ἀελλὴς
	ἐρχομένων: μάλα δ' ὦκα διέπρησσον πεδίοιο.
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
	Τρωσὶν μὲν προμάχιζεν ̓Αλέξανδρος θεοειδὴς
	παρδαλέην ὤμοισιν ἔχων καὶ καμπύλα τόξα
	καὶ ξίφος: αὐτὰρ δοῦρε δύω κεκορυθμένα χαλκῷ
	πάλλων ̓Αργείων προκαλίζετο πάντας ἀρίστους
	ἀντίβιον μαχέσασθαι ἐν αἰνῇ δηϊοτῆτι.
	τὸν δ' ὡς οὖν ἐνόησεν ἀρηί̈φιλος Μενέλαος
	ἐρχόμενον προπάροιθεν ὁμίλου μακρὰ βιβάντα,
	ὥς τε λέων ἐχάρη μεγάλῳ ἐπὶ σώματι κύρσας
	εὑρὼν ἢ ἔλαφον κεραὸν ἢ ἄγριον αἶγα
	πεινάων: μάλα γάρ τε κατεσθίει, εἴ περ ἂν αὐτὸν
	σεύωνται ταχέες τε κύνες θαλεροί τ' αἰζηοί:
	ὣς ἐχάρη Μενέλαος ̓Αλέξανδρον θεοειδέα
	ὀφθαλμοῖσιν ἰδών: φάτο γὰρ τίσεσθαι ἀλείτην:
	αὐτίκα δ' ἐξ ὀχέων σὺν τεύχεσιν ἆλτο χαμᾶζε.
	τὸν δ' ὡς οὖν ἐνόησεν ̓Αλέξανδρος θεοειδὴς
	ἐν προμάχοισι φανέντα, κατεπλήγη φίλον ἦτορ,
	ἂψ δ' ἑτάρων εἰς ἔθνος ἐχάζετο κῆρ' ἀλεείνων.
	ὡς δ' ὅτε τίς τε δράκοντα ἰδὼν παλίνορσος ἀπέστη
	οὔρεος ἐν βήσσῃς, ὑπό τε τρόμος ἔλλαβε γυῖα,
	ἂψ δ' ἀνεχώρησεν, ὦχρός τέ μιν εἷλε παρειάς,
	ὣς αὖτις καθ' ὅμιλον ἔδυ Τρώων ἀγερώχων
	δείσας ̓Ατρέος υἱὸν ̓Αλέξανδρος θεοειδής.
	τὸν δ' ̔́Εκτωρ νείκεσσεν ἰδὼν αἰσχροῖς ἐπέεσσιν:
	Δύσπαρι εἶδος ἄριστε γυναιμανὲς ἠπεροπευτὰ
	αἴθ' ὄφελες ἄγονός τ' ἔμεναι ἄγαμός τ' ἀπολέσθαι:
	καί κε τὸ βουλοίμην, καί κεν πολὺ κέρδιον ἦεν
	ἢ οὕτω λώβην τ' ἔμεναι καὶ ὑπόψιον ἄλλων.
	ἦ που καγχαλόωσι κάρη κομόωντες ̓Αχαιοὶ
	φάντες ἀριστῆα πρόμον ἔμμεναι, οὕνεκα καλὸν
	εἶδος ἔπ', ἀλλ' οὐκ ἔστι βίη φρεσὶν οὐδέ τις ἀλκή.
	ἦ τοιόσδε ἐὼν ἐν ποντοπόροισι νέεσσι
	πόντον ἐπιπλώσας, ἑτάρους ἐρίηρας ἀγείρας,
	μιχθεὶς ἀλλοδαποῖσι γυναῖκ' εὐειδέ' ἀνῆγες
	ἐξ ἀπίης γαίης νυὸν ἀνδρῶν αἰχμητάων
	πατρί τε σῷ μέγα πῆμα πόληί̈ τε παντί τε δήμῳ,
	δυσμενέσιν μὲν χάρμα, κατηφείην δὲ σοὶ αὐτῷ;
	οὐκ ἂν δὴ μείνειας ἀρηί̈φιλον Μενέλαον;
	γνοίης χ' οἵου φωτὸς ἔχεις θαλερὴν παράκοιτιν:
	οὐκ ἄν τοι χραίσμῃ κίθαρις τά τε δῶρ' ̓Αφροδίτης
	ἥ τε κόμη τό τε εἶδος ὅτ' ἐν κονίῃσι μιγείης.
	ἀλλὰ μάλα Τρῶες δειδήμονες: ἦ τέ κεν ἤδη
	λάϊνον ἕσσο χιτῶνα κακῶν ἕνεχ' ὅσσα ἔοργας.
	τὸν δ' αὖτε προσέειπεν ̓Αλέξανδρος θεοειδής:
	̔́Εκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν:
	αἰεί τοι κραδίη πέλεκυς ὥς ἐστιν ἀτειρὴς
	ὅς τ' εἶσιν διὰ δουρὸς ὑπ' ἀνέρος ὅς ῥά τε τέχνῃ
	νήϊον ἐκτάμνῃσιν, ὀφέλλει δ' ἀνδρὸς ἐρωήν:
	ὣς σοὶ ἐνὶ στήθεσσιν ἀτάρβητος νόος ἐστί:
	μή μοι δῶρ' ἐρατὰ πρόφερε χρυσέης ̓Αφροδίτης:
	οὔ τοι ἀπόβλητ' ἐστὶ θεῶν ἐρικυδέα δῶρα
	ὅσσά κεν αὐτοὶ δῶσιν, ἑκὼν δ' οὐκ ἄν τις ἕλοιτο:
	νῦν αὖτ' εἴ μ' ἐθέλεις πολεμίζειν ἠδὲ μάχεσθαι,
	ἄλλους μὲν κάθισον Τρῶας καὶ πάντας ̓Αχαιούς,
	αὐτὰρ ἔμ' ἐν μέσσῳ καὶ ἀρηί̈φιλον Μενέλαον
	συμβάλετ' ἀμφ' ̔Ελένῃ καὶ κτήμασι πᾶσι μάχεσθαι:
	ὁππότερος δέ κε νικήσῃ κρείσσων τε γένηται,
	κτήμαθ' ἑλὼν εὖ πάντα γυναῖκά τε οἴκαδ' ἀγέσθω:
	οἳ δ' ἄλλοι φιλότητα καὶ ὅρκια πιστὰ ταμόντες
	ναίοιτε Τροίην ἐριβώλακα, τοὶ δὲ νεέσθων
	̓́Αργος ἐς ἱππόβοτον καὶ ̓Αχαιί̈δα καλλιγύναικα.
	ὣς ἔφαθ', ̔́Εκτωρ δ' αὖτ' ἐχάρη μέγα μῦθον ἀκούσας,
	καί ῥ' ἐς μέσσον ἰὼν Τρώων ἀνέεργε φάλαγγας
	μέσσου δουρὸς ἑλών: τοὶ δ' ἱδρύνθησαν ἅπαντες.
	τῷ δ' ἐπετοξάζοντο κάρη κομόωντες ̓Αχαιοὶ
	ἰοῖσίν τε τιτυσκόμενοι λάεσσί τ' ἔβαλλον:
	αὐτὰρ ὃ μακρὸν ἄϋσεν ἄναξ ἀνδρῶν ̓Αγαμέμνων:
	ἴσχεσθ' ̓Αργεῖοι, μὴ βάλλετε κοῦροι ̓Αχαιῶν:
	στεῦται γάρ τι ἔπος ἐρέειν κορυθαίολος ̔́Εκτωρ.
	ὣς ἔφαθ', οἳ δ' ἔσχοντο μάχης ἄνεῴ τ' ἐγένοντο
	ἐσσυμένως: ̔́Εκτωρ δὲ μετ' ἀμφοτέροισιν ἔειπε:
	κέκλυτέ μευ Τρῶες καὶ ἐϋκνήμιδες ̓Αχαιοὶ
	μῦθον ̓Αλεξάνδροιο, τοῦ εἵνεκα νεῖκος ὄρωρεν.
	ἄλλους μὲν κέλεται Τρῶας καὶ πάντας ̓Αχαιοὺς
	τεύχεα κάλ' ἀποθέσθαι ἐπὶ χθονὶ πουλυβοτείρῃ,
	αὐτὸν δ' ἐν μέσσῳ καὶ ἀρηί̈φιλον Μενέλαον
	οἴους ἀμφ' ̔Ελένῃ καὶ κτήμασι πᾶσι μάχεσθαι.
	ὁππότερος δέ κε νικήσῃ κρείσσων τε γένηται
	κτήμαθ' ἑλὼν εὖ πάντα γυναῖκά τε οἴκαδ' ἀγέσθω:
	οἳ δ' ἄλλοι φιλότητα καὶ ὅρκια πιστὰ τάμωμεν.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:
	τοῖσι δὲ καὶ μετέειπε βοὴν ἀγαθὸς Μενέλαος:
	κέκλυτε νῦν καὶ ἐμεῖο: μάλιστα γὰρ ἄλγος ἱκάνει
	θυμὸν ἐμόν, φρονέω δὲ διακρινθήμεναι ἤδη
	̓Αργείους καὶ Τρῶας, ἐπεὶ κακὰ πολλὰ πέπασθε
	εἵνεκ' ἐμῆς ἔριδος καὶ ̓Αλεξάνδρου ἕνεκ' ἀρχῆς:
	ἡμέων δ' ὁπποτέρῳ θάνατος καὶ μοῖρα τέτυκται
	τεθναίη: ἄλλοι δὲ διακρινθεῖτε τάχιστα.
	οἴσετε ἄρν', ἕτερον λευκόν, ἑτέρην δὲ μέλαιναν,
	Γῇ τε καὶ ̓Ηελίῳ: Διὶ δ' ἡμεῖς οἴσομεν ἄλλον:
	ἄξετε δὲ Πριάμοιο βίην, ὄφρ' ὅρκια τάμνῃ
	αὐτός, ἐπεί οἱ παῖδες ὑπερφίαλοι καὶ ἄπιστοι,
	μή τις ὑπερβασίῃ Διὸς ὅρκια δηλήσηται.
	αἰεὶ δ' ὁπλοτέρων ἀνδρῶν φρένες ἠερέθονται:
	οἷς δ' ὁ γέρων μετέῃσιν ἅμα πρόσσω καὶ ὀπίσσω
	λεύσσει, ὅπως ὄχ' ἄριστα μετ' ἀμφοτέροισι γένηται.
	ὣς ἔφαθ', οἳ δ' ἐχάρησαν ̓Αχαιοί τε Τρῶές τε
	ἐλπόμενοι παύσασθαι ὀϊζυροῦ πολέμοιο.
	καί ῥ' ἵππους μὲν ἔρυξαν ἐπὶ στίχας, ἐκ δ' ἔβαν αὐτοί,
	τεύχεά τ' ἐξεδύοντο: τὰ μὲν κατέθεντ' ἐπὶ γαίῃ
	πλησίον ἀλλήλων, ὀλίγη δ' ἦν ἀμφὶς ἄρουρα:
	̔́Εκτωρ δὲ προτὶ ἄστυ δύω κήρυκας ἔπεμπε
	καρπαλίμως ἄρνάς τε φέρειν Πρίαμόν τε καλέσσαι:
	αὐτὰρ ὃ Ταλθύβιον προί̈ει κρείων ̓Αγαμέμνων
	νῆας ἔπι γλαφυρὰς ἰέναι, ἠδ' ἄρν' ἐκέλευεν
	οἰσέμεναι: ὃ δ' ἄρ' οὐκ ἀπίθης' ̓Αγαμέμνονι δίῳ.
	̓͂Ιρις δ' αὖθ' ̔Ελένῃ λευκωλένῳ ἄγγελος ἦλθεν
	εἰδομένη γαλόῳ ̓Αντηνορίδαο δάμαρτι,
	τὴν ̓Αντηνορίδης εἶχε κρείων ̔Ελικάων
	Λαοδίκην Πριάμοιο θυγατρῶν εἶδος ἀρίστην.
	τὴν δ' εὗρ' ἐν μεγάρῳ: ἣ δὲ μέγαν ἱστὸν ὕφαινε
	δίπλακα πορφυρέην, πολέας δ' ἐνέπασσεν ἀέθλους
	Τρώων θ' ἱπποδάμων καὶ ̓Αχαιῶν χαλκοχιτώνων,
	οὕς ἑθεν εἵνεκ' ἔπασχον ὑπ' ̓́Αρηος παλαμάων:
	ἀγχοῦ δ' ἱσταμένη προσέφη πόδας ὠκέα ̓͂Ιρις:
	δεῦρ' ἴθι νύμφα φίλη, ἵνα θέσκελα ἔργα ἴδηαι
	Τρώων θ' ἱπποδάμων καὶ ̓Αχαιῶν χαλκοχιτώνων,
	οἳ πρὶν ἐπ' ἀλλήλοισι φέρον πολύδακρυν ̓́Αρηα
	ἐν πεδίῳ ὀλοοῖο λιλαιόμενοι πολέμοιο:
	οἳ δὴ νῦν ἕαται σιγῇ, πόλεμος δὲ πέπαυται,
	ἀσπίσι κεκλιμένοι, παρὰ δ' ἔγχεα μακρὰ πέπηγεν.
	αὐτὰρ ̓Αλέξανδρος καὶ ἀρηί̈φιλος Μενέλαος
	μακρῇς ἐγχείῃσι μαχήσονται περὶ σεῖο:
	τῷ δέ κε νικήσαντι φίλη κεκλήσῃ ἄκοιτις.
	ὣς εἰποῦσα θεὰ γλυκὺν ἵμερον ἔμβαλε θυμῷ
	ἀνδρός τε προτέρου καὶ ἄστεος ἠδὲ τοκήων:
	αὐτίκα δ' ἀργεννῇσι καλυψαμένη ὀθόνῃσιν
	ὁρμᾶτ' ἐκ θαλάμοιο τέρεν κατὰ δάκρυ χέουσα
	οὐκ οἴη, ἅμα τῇ γε καὶ ἀμφίπολοι δύ' ἕποντο,
	Αἴθρη Πιτθῆος θυγάτηρ, Κλυμένη τε βοῶπις:
	αἶψα δ' ἔπειθ' ἵκανον ὅθι Σκαιαὶ πύλαι ἦσαν.
	οἳ δ' ἀμφὶ Πρίαμον καὶ Πάνθοον ἠδὲ Θυμοίτην
	Λάμπόν τε Κλυτίον θ' ̔Ικετάονά τ' ὄζον ̓́Αρηος
	Οὐκαλέγων τε καὶ ̓Αντήνωρ πεπνυμένω ἄμφω
	ἥατο δημογέροντες ἐπὶ Σκαιῇσι πύλῃσι,
	γήραϊ δὴ πολέμοιο πεπαυμένοι, ἀλλ' ἀγορηταὶ
	ἐσθλοί, τεττίγεσσιν ἐοικότες οἵ τε καθ' ὕλην
	δενδρέῳ ἐφεζόμενοι ὄπα λειριόεσσαν ἱεῖσι:
	τοῖοι ἄρα Τρώων ἡγήτορες ἧντ' ἐπὶ πύργῳ.
	οἳ δ' ὡς οὖν εἴδονθ' ̔Ελένην ἐπὶ πύργον ἰοῦσαν,
	ἦκα πρὸς ἀλλήλους ἔπεα πτερόεντ' ἀγόρευον:
	οὐ νέμεσις Τρῶας καὶ ἐϋκνήμιδας ̓Αχαιοὺς
	τοιῇδ' ἀμφὶ γυναικὶ πολὺν χρόνον ἄλγεα πάσχειν:
	αἰνῶς ἀθανάτῃσι θεῇς εἰς ὦπα ἔοικεν:
	ἀλλὰ καὶ ὧς τοίη περ ἐοῦς' ἐν νηυσὶ νεέσθω,
	μηδ' ἡμῖν τεκέεσσί τ' ὀπίσσω πῆμα λίποιτο.
	ὣς ἄρ' ἔφαν, Πρίαμος δ' ̔Ελένην ἐκαλέσσατο φωνῇ:
	δεῦρο πάροιθ' ἐλθοῦσα φίλον τέκος ἵζευ ἐμεῖο,
	ὄφρα ἴδῃ πρότερόν τε πόσιν πηούς τε φίλους τε:
	οὔ τί μοι αἰτίη ἐσσί, θεοί νύ μοι αἴτιοί εἰσιν
	οἵ μοι ἐφώρμησαν πόλεμον πολύδακρυν ̓Αχαιῶν:
	ὥς μοι καὶ τόνδ' ἄνδρα πελώριον ἐξονομήνῃς
	ὅς τις ὅδ' ἐστὶν ̓Αχαιὸς ἀνὴρ ἠύ̈ς τε μέγας τε.
	ἤτοι μὲν κεφαλῇ καὶ μείζονες ἄλλοι ἔασι,
	καλὸν δ' οὕτω ἐγὼν οὔ πω ἴδον ὀφθαλμοῖσιν,
	οὐδ' οὕτω γεραρόν: βασιλῆϊ γὰρ ἀνδρὶ ἔοικε.
	τὸν δ' ̔Ελένη μύθοισιν ἀμείβετο δῖα γυναικῶν:
	αἰδοῖός τέ μοί ἐσσι φίλε ἑκυρὲ δεινός τε:
	ὡς ὄφελεν θάνατός μοι ἁδεῖν κακὸς ὁππότε δεῦρο
	υἱέϊ σῷ ἑπόμην θάλαμον γνωτούς τε λιποῦσα
	παῖδά τε τηλυγέτην καὶ ὁμηλικίην ἐρατεινήν.
	ἀλλὰ τά γ' οὐκ ἐγένοντο: τὸ καὶ κλαίουσα τέτηκα.
	τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς:
	οὗτός γ' ̓Ατρεί̈δης εὐρὺ κρείων ̓Αγαμέμνων,
	ἀμφότερον βασιλεύς τ' ἀγαθὸς κρατερός τ' αἰχμητής:
	δαὴρ αὖτ' ἐμὸς ἔσκε κυνώπιδος, εἴ ποτ' ἔην γε.
	ὣς φάτο, τὸν δ' ὁ γέρων ἠγάσσατο φώνησέν τε:
	ὦ μάκαρ ̓Ατρεί̈δη μοιρηγενὲς ὀλβιόδαιμον,
	ἦ ῥά νύ τοι πολλοὶ δεδμήατο κοῦροι ̓Αχαιῶν.
	ἤδη καὶ Φρυγίην εἰσήλυθον ἀμπελόεσσαν,
	ἔνθα ἴδον πλείστους Φρύγας ἀνέρας αἰολοπώλους
	λαοὺς ̓Οτρῆος καὶ Μυγδόνος ἀντιθέοιο,
	οἵ ῥα τότ' ἐστρατόωντο παρ' ὄχθας Σαγγαρίοιο:
	καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην
	ἤματι τῷ ὅτε τ' ἦλθον ̓Αμαζόνες ἀντιάνειραι:
	ἀλλ' οὐδ' οἳ τόσοι ἦσαν ὅσοι ἑλίκωπες ̓Αχαιοί.
	δεύτερον αὖτ' ̓Οδυσῆα ἰδὼν ἐρέειν' ὁ γεραιός:
	εἴπ' ἄγε μοι καὶ τόνδε φίλον τέκος ὅς τις ὅδ' ἐστί:
	μείων μὲν κεφαλῇ ̓Αγαμέμνονος ̓Ατρεί̈δαο,
	εὐρύτερος δ' ὤμοισιν ἰδὲ στέρνοισιν ἰδέσθαι.
	τεύχεα μέν οἱ κεῖται ἐπὶ χθονὶ πουλυβοτείρῃ,
	αὐτὸς δὲ κτίλος ὣς ἐπιπωλεῖται στίχας ἀνδρῶν:
	ἀρνειῷ μιν ἔγωγε ἐί̈σκω πηγεσιμάλλῳ,
	ὅς τ' οἰῶν μέγα πῶϋ διέρχεται ἀργεννάων.
	τὸν δ' ἠμείβετ' ἔπειθ' ̔Ελένη Διὸς ἐκγεγαυῖα:
	οὗτος δ' αὖ Λαερτιάδης πολύμητις ̓Οδυσσεύς,
	ὃς τράφη ἐν δήμῳ ̓Ιθάκης κραναῆς περ ἐούσης
	εἰδὼς παντοίους τε δόλους καὶ μήδεα πυκνά.
	τὴν δ' αὖτ' ̓Αντήνωρ πεπνυμένος ἀντίον ηὔδα:
	ὦ γύναι ἦ μάλα τοῦτο ἔπος νημερτὲς ἔειπες:
	ἤδη γὰρ καὶ δεῦρό ποτ' ἤλυθε δῖος ̓Οδυσσεὺς
	σεῦ ἕνεκ' ἀγγελίης σὺν ἀρηϊφίλῳ Μενελάῳ:
	τοὺς δ' ἐγὼ ἐξείνισσα καὶ ἐν μεγάροισι φίλησα,
	ἀμφοτέρων δὲ φυὴν ἐδάην καὶ μήδεα πυκνά.
	ἀλλ' ὅτε δὴ Τρώεσσιν ἐν ἀγρομένοισιν ἔμιχθεν
	στάντων μὲν Μενέλαος ὑπείρεχεν εὐρέας ὤμους,
	ἄμφω δ' ἑζομένω γεραρώτερος ἦεν ̓Οδυσσεύς:
	ἀλλ' ὅτε δὴ μύθους καὶ μήδεα πᾶσιν ὕφαινον
	ἤτοι μὲν Μενέλαος ἐπιτροχάδην ἀγόρευε,
	παῦρα μὲν ἀλλὰ μάλα λιγέως, ἐπεὶ οὐ πολύμυθος
	οὐδ' ἀφαμαρτοεπής: ἦ καὶ γένει ὕστερος ἦεν.
	ἀλλ' ὅτε δὴ πολύμητις ἀναί̈ξειεν ̓Οδυσσεὺς
	στάσκεν, ὑπαὶ δὲ ἴδεσκε κατὰ χθονὸς ὄμματα πήξας,
	σκῆπτρον δ' οὔτ' ὀπίσω οὔτε προπρηνὲς ἐνώμα,
	ἀλλ' ἀστεμφὲς ἔχεσκεν ἀί̈δρεϊ φωτὶ ἐοικώς:
	φαίης κε ζάκοτόν τέ τιν' ἔμμεναι ἄφρονά τ' αὔτως.
	ἀλλ' ὅτε δὴ ὄπα τε μεγάλην ἐκ στήθεος εἵη
	καὶ ἔπεα νιφάδεσσιν ἐοικότα χειμερίῃσιν,
	οὐκ ἂν ἔπειτ' ̓Οδυσῆί̈ γ' ἐρίσσειε βροτὸς ἄλλος:
	οὐ τότε γ' ὧδ' ̓Οδυσῆος ἀγασσάμεθ' εἶδος ἰδόντες.
	τὸ τρίτον αὖτ' Αἴαντα ἰδὼν ἐρέειν' ὃ γεραιός:
	τίς τὰρ ὅδ' ἄλλος ̓Αχαιὸς ἀνὴρ ἠύ̈ς τε μέγας τε
	ἔξοχος ̓Αργείων κεφαλήν τε καὶ εὐρέας ὤμους;
	τὸν δ' ̔Ελένη τανύπεπλος ἀμείβετο δῖα γυναικῶν:
	οὗτος δ' Αἴας ἐστὶ πελώριος ἕρκος ̓Αχαιῶν:
	̓Ιδομενεὺς δ' ἑτέρωθεν ἐνὶ Κρήτεσσι θεὸς ὣς
	ἕστηκ', ἀμφὶ δέ μιν Κρητῶν ἀγοὶ ἠγερέθονται.
	πολλάκι μιν ξείνισσεν ἀρηί̈φιλος Μενέλαος
	οἴκῳ ἐν ἡμετέρῳ ὁπότε Κρήτηθεν ἵκοιτο.
	νῦν δ' ἄλλους μὲν πάντας ὁρῶ ἑλίκωπας ̓Αχαιούς,
	οὕς κεν ἐὺ̈ γνοίην καί τ' οὔνομα μυθησαίμην:
	δοιὼ δ' οὐ δύναμαι ἰδέειν κοσμήτορε λαῶν
	Κάστορά θ' ἱππόδαμον καὶ πὺξ ἀγαθὸν Πολυδεύκεα
	αὐτοκασιγνήτω, τώ μοι μία γείνατο μήτηρ.
	ἢ οὐχ ἑσπέσθην Λακεδαίμονος ἐξ ἐρατεινῆς,
	ἢ δεύρω μὲν ἕποντο νέεσς' ἔνι ποντοπόροισι,
	νῦν αὖτ' οὐκ ἐθέλουσι μάχην καταδύμεναι ἀνδρῶν
	αἴσχεα δειδιότες καὶ ὀνείδεα πόλλ' ἅ μοί ἐστιν.
	ὣς φάτο, τοὺς δ' ἤδη κάτεχεν φυσίζοος αἶα
	ἐν Λακεδαίμονι αὖθι φίλῃ ἐν πατρίδι γαίῃ.
	κήρυκες δ' ἀνὰ ἄστυ θεῶν φέρον ὅρκια πιστὰ
	ἄρνε δύω καὶ οἶνον ἐύ̈φρονα καρπὸν ἀρούρης
	ἀσκῷ ἐν αἰγείῳ: φέρε δὲ κρητῆρα φαεινὸν
	κῆρυξ ̓Ιδαῖος ἠδὲ χρύσεια κύπελλα:
	ὄτρυνεν δὲ γέροντα παριστάμενος ἐπέεσσιν:
	ὄρσεο Λαομεδοντιάδη, καλέουσιν ἄριστοι
	Τρώων θ' ἱπποδάμων καὶ ̓Αχαιῶν χαλκοχιτώνων
	ἐς πεδίον καταβῆναι ἵν' ὅρκια πιστὰ τάμητε:
	αὐτὰρ ̓Αλέξανδρος καὶ ἀρηί̈φιλος Μενέλαος
	μακρῇς ἐγχείῃσι μαχήσοντ' ἀμφὶ γυναικί:
	τῷ δέ κε νικήσαντι γυνὴ καὶ κτήμαθ' ἕποιτο:
	οἳ δ' ἄλλοι φιλότητα καὶ ὅρκια πιστὰ ταμόντες
	ναίοιμεν Τροίην ἐριβώλακα, τοὶ δὲ νέονται
	̓́Αργος ἐς ἱππόβοτον καὶ ̓Αχαιί̈δα καλλιγύναικα.
	ὣς φάτο ῥίγησεν δ' ὃ γέρων, ἐκέλευσε δ' ἑταίρους
	ἵππους ζευγνύμεναι: τοὶ δ' ὀτραλέως ἐπίθοντο.
	ἂν δ' ἄρ' ἔβη Πρίαμος, κατὰ δ' ἡνία τεῖνεν ὀπίσσω:
	πὰρ δέ οἱ ̓Αντήνωρ περικαλλέα βήσετο δίφρον:
	τὼ δὲ διὰ Σκαιῶν πεδίον δ' ἔχον ὠκέας ἵππους.
	ἀλλ' ὅτε δή ῥ' ἵκοντο μετὰ Τρῶας καὶ ̓Αχαιούς,
	ἐξ ἵππων ἀποβάντες ἐπὶ χθόνα πουλυβότειραν
	ἐς μέσσον Τρώων καὶ ̓Αχαιῶν ἐστιχόωντο.
	ὄρνυτο δ' αὐτίκ' ἔπειτα ἄναξ ἀνδρῶν ̓Αγαμέμνων,
	ἂν δ' ̓Οδυσεὺς πολύμητις: ἀτὰρ κήρυκες ἀγαυοὶ
	ὅρκια πιστὰ θεῶν σύναγον, κρητῆρι δὲ οἶνον
	μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.
	̓Ατρεί̈δης δὲ ἐρυσσάμενος χείρεσσι μάχαιραν,
	ἥ οἱ πὰρ ξίφεος μέγα κουλεόν αἰὲν ἄωρτο,
	ἀρνῶν ἐκ κεφαλέων τάμνε τρίχας: αὐτὰρ ἔπειτα
	κήρυκες Τρώων καὶ ̓Αχαιῶν νεῖμαν ἀρίστοις.
	τοῖσιν δ' ̓Ατρεί̈δης μεγάλ' εὔχετο χεῖρας ἀνασχών:
	Ζεῦ πάτερ ̓́Ιδηθεν μεδέων κύδιστε μέγιστε,
	̓Ηέλιός θ', ὃς πάντ' ἐφορᾷς καὶ πάντ' ἐπακούεις,
	καὶ ποταμοὶ καὶ γαῖα, καὶ οἳ ὑπένερθε καμόντας
	ἀνθρώπους τίνυσθον ὅτις κ' ἐπίορκον ὀμόσσῃ,
	ὑμεῖς μάρτυροι ἔστε, φυλάσσετε δ' ὅρκια πιστά:
	εἰ μέν κεν Μενέλαον ̓Αλέξανδρος καταπέφνῃ
	αὐτὸς ἔπειθ' ̔Ελένην ἐχέτω καὶ κτήματα πάντα,
	ἡμεῖς δ' ἐν νήεσσι νεώμεθα ποντοπόροισιν:
	εἰ δέ κ' ̓Αλέξανδρον κτείνῃ ξανθὸς Μενέλαος,
	Τρῶας ἔπειθ' ̔Ελένην καὶ κτήματα πάντ' ἀποδοῦναι,
	τιμὴν δ' ̓Αργείοις ἀποτινέμεν ἥν τιν' ἔοικεν,
	ἥ τε καὶ ἐσσομένοισι μετ' ἀνθρώποισι πέληται.
	εἰ δ' ἂν ἐμοὶ τιμὴν Πρίαμος Πριάμοιό τε παῖδες
	τίνειν οὐκ ἐθέλωσιν ̓Αλεξάνδροιο πεσόντος,
	αὐτὰρ ἐγὼ καὶ ἔπειτα μαχήσομαι εἵνεκα ποινῆς
	αὖθι μένων, ἧός κε τέλος πολέμοιο κιχείω.
	ἦ, καὶ ἀπὸ στομάχους ἀρνῶν τάμε νηλέϊ χαλκῷ:
	καὶ τοὺς μὲν κατέθηκεν ἐπὶ χθονὸς ἀσπαίροντας
	θυμοῦ δευομένους: ἀπὸ γὰρ μένος εἵλετο χαλκός.
	οἶνον δ' ἐκ κρητῆρος ἀφυσσόμενοι δεπάεσσιν
	ἔκχεον, ἠδ' εὔχοντο θεοῖς αἰειγενέτῃσιν.
	ὧδε δέ τις εἴπεσκεν ̓Αχαιῶν τε Τρώων τε:
	Ζεῦ κύδιστε μέγιστε καὶ ἀθάνατοι θεοὶ ἄλλοι
	ὁππότεροι πρότεροι ὑπὲρ ὅρκια πημήνειαν
	ὧδέ σφ' ἐγκέφαλος χαμάδις ῥέοι ὡς ὅδε οἶνος
	αὐτῶν καὶ τεκέων, ἄλοχοι δ' ἄλλοισι δαμεῖεν.
	ὣς ἔφαν, οὐδ' ἄρα πώ σφιν ἐπεκραίαινε Κρονίων.
	τοῖσι δὲ Δαρδανίδης Πρίαμος μετὰ μῦθον ἔειπε:
	κέκλυτέ μευ Τρῶες καὶ ἐϋκνήμιδες ̓Αχαιοί:
	ἤτοι ἐγὼν εἶμι προτὶ ̓́Ιλιον ἠνεμόεσσαν
	ἄψ, ἐπεὶ οὔ πω τλήσομ' ἐν ὀφθαλμοῖσιν ὁρᾶσθαι
	μαρνάμενον φίλον υἱὸν ἀρηϊφίλῳ Μενελάῳ:
	Ζεὺς μέν που τό γε οἶδε καὶ ἀθάνατοι θεοὶ ἄλλοι
	ὁπποτέρῳ θανάτοιο τέλος πεπρωμένον ἐστίν.
	ἦ ῥα καὶ ἐς δίφρον ἄρνας θέτο ἰσόθεος φώς,
	ἂν δ' ἄρ' ἔβαιν' αὐτός, κατὰ δ' ἡνία τεῖνεν ὀπίσσω:
	πὰρ δέ οἱ ̓Αντήνωρ περικαλλέα βήσετο δίφρον.
	τὼ μὲν ἄρ' ἄψορροι προτὶ ̓́Ιλιον ἀπονέοντο:
	̔́Εκτωρ δὲ Πριάμοιο πάϊς καὶ δῖος ̓Οδυσσεὺς
	χῶρον μὲν πρῶτον διεμέτρεον, αὐτὰρ ἔπειτα
	κλήρους ἐν κυνέῃ χαλκήρεϊ πάλλον ἑλόντες,
	ὁππότερος δὴ πρόσθεν ἀφείη χάλκεον ἔγχος.
	λαοὶ δ' ἠρήσαντο, θεοῖσι δὲ χεῖρας ἀνέσχον,
	ὧδε δέ τις εἴπεσκεν ̓Αχαιῶν τε Τρώων τε:
	Ζεῦ πάτερ ̓́Ιδηθεν μεδέων κύδιστε μέγιστε
	ὁππότερος τάδε ἔργα μετ' ἀμφοτέροισιν ἔθηκε,
	τὸν δὸς ἀποφθίμενον δῦναι δόμον ̓́Αϊδος εἴσω,
	ἡμῖν δ' αὖ φιλότητα καὶ ὅρκια πιστὰ γενέσθαι.
	ὣς ἄρ' ἔφαν, πάλλεν δὲ μέγας κορυθαίολος ̔́Εκτωρ
	ἂψ ὁρόων: Πάριος δὲ θοῶς ἐκ κλῆρος ὄρουσεν.
	οἳ μὲν ἔπειθ' ἵζοντο κατὰ στίχας, ἧχι ἑκάστῳ
	ἵπποι ἀερσίποδες καὶ ποικίλα τεύχε' ἔκειτο:
	αὐτὰρ ὅ γ' ἀμφ' ὤμοισιν ἐδύσετο τεύχεα καλὰ
	δῖος ̓Αλέξανδρος ̔Ελένης πόσις ἠϋκόμοιο.
	κνημῖδας μὲν πρῶτα περὶ κνήμῃσιν ἔθηκε
	καλάς, ἀργυρέοισιν ἐπισφυρίοις ἀραρυίας:
	δεύτερον αὖ θώρηκα περὶ στήθεσσιν ἔδυνεν
	οἷο κασιγνήτοιο Λυκάονος: ἥρμοσε δ' αὐτῷ.
	ἀμφὶ δ' ἄρ' ὤμοισιν βάλετο ξίφος ἀργυρόηλον
	χάλκεον, αὐτὰρ ἔπειτα σάκος μέγα τε στιβαρόν τε:
	κρατὶ δ' ἐπ' ἰφθίμῳ κυνέην εὔτυκτον ἔθηκεν
	ἵππουριν: δεινὸν δὲ λόφος καθύπερθεν ἔνευεν:
	εἵλετο δ' ἄλκιμον ἔγχος, ὅ οἱ παλάμηφιν ἀρήρει.
	ὣς δ' αὔτως Μενέλαος ἀρήϊος ἔντε' ἔδυνεν.
	οἳ δ' ἐπεὶ οὖν ἑκάτερθεν ὁμίλου θωρήχθησαν,
	ἐς μέσσον Τρώων καὶ ̓Αχαιῶν ἐστιχόωντο
	δεινὸν δερκόμενοι: θάμβος δ' ἔχεν εἰσορόωντας
	Τρῶάς θ' ἱπποδάμους καὶ ἐϋκνήμιδας ̓Αχαιούς.
	καί ῥ' ἐγγὺς στήτην διαμετρητῷ ἐνὶ χώρῳ
	σείοντ' ἐγχείας ἀλλήλοισιν κοτέοντε.
	πρόσθε δ' ̓Αλέξανδρος προί̈ει δολιχόσκιον ἔγχος,
	καὶ βάλεν ̓Ατρεί̈δαο κατ' ἀσπίδα πάντοσε ἴσην,
	οὐδ' ἔρρηξεν χαλκός, ἀνεγνάμφθη δέ οἱ αἰχμὴ
	ἀσπίδ' ἐνὶ κρατερῇ: ὃ δὲ δεύτερον ὄρνυτο χαλκῷ
	̓Ατρεί̈δης Μενέλαος ἐπευξάμενος Διὶ πατρί:
	Ζεῦ ἄνα δὸς τίσασθαι ὅ με πρότερος κάκ' ἔοργε
	δῖον ̓Αλέξανδρον, καὶ ἐμῇς ὑπὸ χερσὶ δάμασσον,
	ὄφρα τις ἐρρίγῃσι καὶ ὀψιγόνων ἀνθρώπων
	ξεινοδόκον κακὰ ῥέξαι, ὅ κεν φιλότητα παράσχῃ.
	ἦ ῥα καὶ ἀμπεπαλὼν προί̈ει δολιχόσκιον ἔγχος,
	καὶ βάλε Πριαμίδαο κατ' ἀσπίδα πάντοσε ἴσην:
	διὰ μὲν ἀσπίδος ἦλθε φαεινῆς ὄβριμον ἔγχος,
	καὶ διὰ θώρηκος πολυδαιδάλου ἠρήρειστο:
	ἀντικρὺ δὲ παραὶ λαπάρην διάμησε χιτῶνα
	ἔγχος: ὃ δ' ἐκλίνθη καὶ ἀλεύατο κῆρα μέλαιναν.
	̓Ατρεί̈δης δὲ ἐρυσσάμενος ξίφος ἀργυρόηλον
	πλῆξεν ἀνασχόμενος κόρυθος φάλον: ἀμφὶ δ' ἄρ' αὐτῷ
	τριχθά τε καὶ τετραχθὰ διατρυφὲν ἔκπεσε χειρός.
	̓Ατρεί̈δης δ' ᾤμωξεν ἰδὼν εἰς οὐρανὸν εὐρύν:
	Ζεῦ πάτερ οὔ τις σεῖο θεῶν ὀλοώτερος ἄλλος:
	ἦ τ' ἐφάμην τίσασθαι ̓Αλέξανδρον κακότητος:
	νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος
	ἠί̈χθη παλάμηφιν ἐτώσιον, οὐδ' ἔβαλόν μιν.
	ἦ καὶ ἐπαί̈ξας κόρυθος λάβεν ἱπποδασείης,
	ἕλκε δ' ἐπιστρέψας μετ' ἐϋκνήμιδας ̓Αχαιούς:
	ἄγχε δέ μιν πολύκεστος ἱμὰς ἁπαλὴν ὑπὸ δειρήν,
	ὅς οἱ ὑπ' ἀνθερεῶνος ὀχεὺς τέτατο τρυφαλείης.
	καί νύ κεν εἴρυσσέν τε καὶ ἄσπετον ἤρατο κῦδος,
	εἰ μὴ ἄρ' ὀξὺ νόησε Διὸς θυγάτηρ ̓Αφροδίτη,
	ἥ οἱ ῥῆξεν ἱμάντα βοὸς ἶφι κταμένοιο:
	κεινὴ δὲ τρυφάλεια ἅμ' ἕσπετο χειρὶ παχείῃ.
	τὴν μὲν ἔπειθ' ἥρως μετ' ἐϋκνήμιδας ̓Αχαιοὺς
	ῥῖψ' ἐπιδινήσας, κόμισαν δ' ἐρίηρες ἑταῖροι:
	αὐτὰρ ὃ ἂψ ἐπόρουσε κατακτάμεναι μενεαίνων
	ἔγχεϊ χαλκείῳ: τὸν δ' ἐξήρπαξ' ̓Αφροδίτη
	ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ,
	κὰδ δ' εἷς' ἐν θαλάμῳ εὐώδεϊ κηώεντι.
	αὐτὴ δ' αὖ ̔Ελένην καλέους' ἴε: τὴν δὲ κίχανε
	πύργῳ ἐφ' ὑψηλῷ, περὶ δὲ Τρῳαὶ ἅλις ἦσαν:
	χειρὶ δὲ νεκταρέου ἑανοῦ ἐτίναξε λαβοῦσα,
	γρηὶ̈ δέ μιν ἐϊκυῖα παλαιγενέϊ προσέειπεν
	εἰροκόμῳ, ἥ οἱ Λακεδαίμονι ναιετοώσῃ
	ἤσκειν εἴρια καλά, μάλιστα δέ μιν φιλέεσκε:
	τῇ μιν ἐεισαμένη προσεφώνεε δῖ' ̓Αφροδίτη:
	δεῦρ' ἴθ': ̓Αλέξανδρός σε καλεῖ οἶκον δὲ νέεσθαι.
	κεῖνος ὅ γ' ἐν θαλάμῳ καὶ δινωτοῖσι λέχεσσι
	κάλλεί̈ τε στίλβων καὶ εἵμασιν: οὐδέ κε φαίης
	ἀνδρὶ μαχεσσάμενον τόν γ' ἐλθεῖν, ἀλλὰ χορὸν δὲ
	ἔρχεσθ', ἠὲ χοροῖο νέον λήγοντα καθίζειν.
	ὣς φάτο, τῇ δ' ἄρα θυμὸν ἐνὶ στήθεσσιν ὄρινε:
	καί ῥ' ὡς οὖν ἐνόησε θεᾶς περικαλλέα δειρὴν
	στήθεά θ' ἱμερόεντα καὶ ὄμματα μαρμαίροντα,
	θάμβησέν τ' ἄρ' ἔπειτα ἔπος τ' ἔφατ' ἔκ τ' ὀνόμαζε:
	δαιμονίη, τί με ταῦτα λιλαίεαι ἠπεροπεύειν;
	ἦ πῄ με προτέρω πολίων εὖ ναιομενάων
	ἄξεις, ἢ Φρυγίης ἢ Μῃονίης ἐρατεινῆς,
	εἴ τίς τοι καὶ κεῖθι φίλος μερόπων ἀνθρώπων:
	οὕνεκα δὴ νῦν δῖον ̓Αλέξανδρον Μενέλαος
	νικήσας ἐθέλει στυγερὴν ἐμὲ οἴκαδ' ἄγεσθαι,
	τοὔνεκα δὴ νῦν δεῦρο δολοφρονέουσα παρέστης;
	ἧσο παρ' αὐτὸν ἰοῦσα, θεῶν δ' ἀπόεικε κελεύθου,
	μηδ' ἔτι σοῖσι πόδεσσιν ὑποστρέψειας ̓́Ολυμπον,
	ἀλλ' αἰεὶ περὶ κεῖνον ὀί̈ζυε καί ἑ φύλασσε,
	εἰς ὅ κέ ς' ἢ ἄλοχον ποιήσεται ἢ ὅ γε δούλην.
	κεῖσε δ' ἐγὼν οὐκ εἶμι: νεμεσσητὸν δέ κεν εἴη:
	κείνου πορσανέουσα λέχος: Τρῳαὶ δέ μ' ὀπίσσω
	πᾶσαι μωμήσονται: ἔχω δ' ἄχε' ἄκριτα θυμῷ.
	τὴν δὲ χολωσαμένη προσεφώνεε δῖ' ̓Αφροδίτη:
	μή μ' ἔρεθε σχετλίη, μὴ χωσαμένη σε μεθείω,
	τὼς δέ ς' ἀπεχθήρω ὡς νῦν ἔκπαγλ' ἐφίλησα,
	μέσσῳ δ' ἀμφοτέρων μητίσομαι ἔχθεα λυγρὰ
	Τρώων καὶ Δαναῶν, σὺ δέ κεν κακὸν οἶτον ὄληαι.
	ὣς ἔφατ', ἔδεισεν δ' ̔Ελένη Διὸς ἐκγεγαυῖα,
	βῆ δὲ κατασχομένη ἑανῷ ἀργῆτι φαεινῷ
	σιγῇ, πάσας δὲ Τρῳὰς λάθεν: ἦρχε δὲ δαίμων.
	αἳ δ' ὅτ' ̓Αλεξάνδροιο δόμον περικαλλέ' ἵκοντο,
	ἀμφίπολοι μὲν ἔπειτα θοῶς ἐπὶ ἔργα τράποντο,
	ἣ δ' εἰς ὑψόροφον θάλαμον κίε δῖα γυναικῶν.
	τῇ δ' ἄρα δίφρον ἑλοῦσα φιλομειδὴς ̓Αφροδίτη
	ἀντί' ̓Αλεξάνδροιο θεὰ κατέθηκε φέρουσα:
	ἔνθα κάθιζ' ̔Ελένη κούρη Διὸς αἰγιόχοιο
	ὄσσε πάλιν κλίνασα, πόσιν δ' ἠνίπαπε μύθῳ:
	ἤλυθες ἐκ πολέμου: ὡς ὤφελες αὐτόθ' ὀλέσθαι
	ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.
	ἦ μὲν δὴ πρίν γ' εὔχε' ἀρηϊφίλου Μενελάου
	σῇ τε βίῃ καὶ χερσὶ καὶ ἔγχεϊ φέρτερος εἶναι:
	ἀλλ' ἴθι νῦν προκάλεσσαι ἀρηί̈φιλον Μενέλαον
	ἐξαῦτις μαχέσασθαι ἐναντίον: ἀλλά ς' ἔγωγε
	παύεσθαι κέλομαι, μηδὲ ξανθῷ Μενελάῳ
	ἀντίβιον πόλεμον πολεμίζειν ἠδὲ μάχεσθαι
	ἀφραδέως, μή πως τάχ' ὑπ' αὐτοῦ δουρὶ δαμήῃς.
	τὴν δὲ Πάρις μύθοισιν ἀμειβόμενος προσέειπε:
	μή με γύναι χαλεποῖσιν ὀνείδεσι θυμὸν ἔνιπτε:
	νῦν μὲν γὰρ Μενέλαος ἐνίκησεν σὺν ̓Αθήνῃ,
	κεῖνον δ' αὖτις ἐγώ: πάρα γὰρ θεοί εἰσι καὶ ἡμῖν.
	ἀλλ' ἄγε δὴ φιλότητι τραπείομεν εὐνηθέντε:
	οὐ γάρ πώ ποτέ μ' ὧδέ γ' ἔρως φρένας ἀμφεκάλυψεν,
	οὐδ' ὅτε σε πρῶτον Λακεδαίμονος ἐξ ἐρατεινῆς
	ἔπλεον ἁρπάξας ἐν ποντοπόροισι νέεσσι,
	νήσῳ δ' ἐν Κραναῇ ἐμίγην φιλότητι καὶ εὐνῇ,
	ὥς σεο νῦν ἔραμαι καί με γλυκὺς ἵμερος αἱρεῖ.
	ἦ ῥα, καὶ ἄρχε λέχος δὲ κιών: ἅμα δ' εἵπετ' ἄκοιτις.
	τὼ μὲν ἄρ' ἐν τρητοῖσι κατεύνασθεν λεχέεσσιν,
	̓Ατρεί̈δης δ' ἀν' ὅμιλον ἐφοίτα θηρὶ ἐοικὼς
	εἴ που ἐσαθρήσειεν ̓Αλέξανδρον θεοειδέα.
	ἀλλ' οὔ τις δύνατο Τρώων κλειτῶν τ' ἐπικούρων
	δεῖξαι ̓Αλέξανδρον τότ' ἀρηϊφίλῳ Μενελάῳ:
	οὐ μὲν γὰρ φιλότητί γ' ἐκεύθανον εἴ τις ἴδοιτο:
	ἶσον γάρ σφιν πᾶσιν ἀπήχθετο κηρὶ μελαίνῃ.
	τοῖσι δὲ καὶ μετέειπεν ἄναξ ἀνδρῶν ̓Αγαμέμνων:
	κέκλυτέ μευ Τρῶες καὶ Δάρδανοι ἠδ' ἐπίκουροι:
	νίκη μὲν δὴ φαίνετ' ἀρηϊφίλου Μενελάου,
	ὑμεῖς δ' ̓Αργείην ̔Ελένην καὶ κτήμαθ' ἅμ' αὐτῇ
	ἔκδοτε, καὶ τιμὴν ἀποτινέμεν ἥν τιν' ἔοικεν,
	ἥ τε καὶ ἐσσομένοισι μετ' ἀνθρώποισι πέληται.
	ὣς ἔφατ' ̓Ατρεί̈δης, ἐπὶ δ' ᾔνεον ἄλλοι ̓Αχαιοί.
