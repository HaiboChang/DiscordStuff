	Τρώων δ' οἰώθη καὶ ̓Αχαιῶν φύλοπις αἰνή:
	πολλὰ δ' ἄρ' ἔνθα καὶ ἔνθ' ἴθυσε μάχη πεδίοιο
	ἀλλήλων ἰθυνομένων χαλκήρεα δοῦρα
	μεσσηγὺς Σιμόεντος ἰδὲ Ξάνθοιο ῥοάων.
	Αἴας δὲ πρῶτος Τελαμώνιος ἕρκος ̓Αχαιῶν
	Τρώων ῥῆξε φάλαγγα, φόως δ' ἑτάροισιν ἔθηκεν,
	ἄνδρα βαλὼν ὃς ἄριστος ἐνὶ Θρῄκεσσι τέτυκτο
	υἱὸν ̓Εϋσσώρου ̓Ακάμαντ' ἠύ̈ν τε μέγαν τε.
	τόν ῥ' ἔβαλε πρῶτος κόρυθος φάλον ἱπποδασείης,
	ἐν δὲ μετώπῳ πῆξε, πέρησε δ' ἄρ' ὀστέον εἴσω
	αἰχμὴ χαλκείη: τὸν δὲ σκότος ὄσσε κάλυψεν.
	̓́Αξυλον δ' ἄρ' ἔπεφνε βοὴν ἀγαθὸς Διομήδης
	Τευθρανίδην, ὃς ἔναιεν ἐϋκτιμένῃ ἐν ̓Αρίσβῃ
	ἀφνειὸς βιότοιο, φίλος δ' ἦν ἀνθρώποισι.
	πάντας γὰρ φιλέεσκεν ὁδῷ ἔπι οἰκία ναίων.
	ἀλλά οἱ οὔ τις τῶν γε τότ' ἤρκεσε λυγρὸν ὄλεθρον
	πρόσθεν ὑπαντιάσας, ἀλλ' ἄμφω θυμὸν ἀπηύρα
	αὐτὸν καὶ θεράποντα Καλήσιον, ὅς ῥα τόθ' ἵππων
	ἔσκεν ὑφηνίοχος: τὼ δ' ἄμφω γαῖαν ἐδύτην.
	Δρῆσον δ' Εὐρύαλος καὶ ̓Οφέλτιον ἐξενάριξε:
	βῆ δὲ μετ' Αἴσηπον καὶ Πήδασον, οὕς ποτε νύμφη
	νηὶ̈ς ̓Αβαρβαρέη τέκ' ἀμύμονι Βουκολίωνι.
	Βουκολίων δ' ἦν υἱὸς ἀγαυοῦ Λαομέδοντος
	πρεσβύτατος γενεῇ, σκότιον δέ ἑ γείνατο μήτηρ:
	ποιμαίνων δ' ἐπ' ὄεσσι μίγη φιλότητι καὶ εὐνῇ,
	ἣ δ' ὑποκυσαμένη διδυμάονε γείνατο παῖδε.
	καὶ μὲν τῶν ὑπέλυσε μένος καὶ φαίδιμα γυῖα
	Μηκιστηϊάδης καὶ ἀπ' ὤμων τεύχε' ἐσύλα.
	̓Αστύαλον δ' ἄρ' ἔπεφνε μενεπτόλεμος Πολυποίτης:
	Πιδύτην δ' ̓Οδυσεὺς Περκώσιον ἐξενάριξεν
	ἔγχεϊ χαλκείῳ, Τεῦκρος δ' ̓Αρετάονα δῖον.
	̓Αντίλοχος δ' ̓́Αβληρον ἐνήρατο δουρὶ φαεινῷ
	Νεστορίδης, ̓́Ελατον δὲ ἄναξ ἀνδρῶν ̓Αγαμέμνων:
	ναῖε δὲ Σατνιόεντος ἐϋρρείταο παρ' ὄχθας
	Πήδασον αἰπεινήν. Φύλακον δ' ἕλε Λήϊτος ἥρως
	φεύγοντ': Εὐρύπυλος δὲ Μελάνθιον ἐξενάριξεν.
	̓́Αδρηστον δ' ἄρ' ἔπειτα βοὴν ἀγαθὸς Μενέλαος
	ζωὸν ἕλ': ἵππω γάρ οἱ ἀτυζομένω πεδίοιο
	ὄζῳ ἔνι βλαφθέντε μυρικίνῳ ἀγκύλον ἅρμα
	ἄξαντ' ἐν πρώτῳ ῥυμῷ αὐτὼ μὲν ἐβήτην
	πρὸς πόλιν, ᾗ περ οἱ ἄλλοι ἀτυζόμενοι φοβέοντο,
	αὐτὸς δ' ἐκ δίφροιο παρὰ τροχὸν ἐξεκυλίσθη
	πρηνὴς ἐν κονίῃσιν ἐπὶ στόμα: πὰρ δέ οἱ ἔστη
	̓Ατρεί̈δης Μενέλαος ἔχων δολιχόσκιον ἔγχος.
	̓́Αδρηστος δ' ἄρ' ἔπειτα λαβὼν ἐλίσσετο γούνων:
	ζώγρει ̓Ατρέος υἱέ, σὺ δ' ἄξια δέξαι ἄποινα:
	πολλὰ δ' ἐν ἀφνειοῦ πατρὸς κειμήλια κεῖται
	χαλκός τε χρυσός τε πολύκμητός τε σίδηρος,
	τῶν κέν τοι χαρίσαιτο πατὴρ ἀπερείσι' ἄποινα
	εἴ κεν ἐμὲ ζωὸν πεπύθοιτ' ἐπὶ νηυσὶν ̓Αχαιῶν.
	ὣς φάτο, τῷ δ' ἄρα θυμὸν ἐνὶ στήθεσσιν ἔπειθε:
	καὶ δή μιν τάχ' ἔμελλε θοὰς ἐπὶ νῆας ̓Αχαιῶν
	δώσειν ᾧ θεράποντι καταξέμεν: ἀλλ' ̓Αγαμέμνων
	ἀντίος ἦλθε θέων, καὶ ὁμοκλήσας ἔπος ηὔδα:
	ὦ πέπον ὦ Μενέλαε, τί ἢ δὲ σὺ κήδεαι οὕτως
	ἀνδρῶν; ἦ σοὶ ἄριστα πεποίηται κατὰ οἶκον
	πρὸς Τρώων; τῶν μή τις ὑπεκφύγοι αἰπὺν ὄλεθρον
	χεῖράς θ' ἡμετέρας, μηδ' ὅν τινα γαστέρι μήτηρ
	κοῦρον ἐόντα φέροι, μηδ' ὃς φύγοι, ἀλλ' ἅμα πάντες
	̓Ιλίου ἐξαπολοίατ' ἀκήδεστοι καὶ ἄφαντοι.
	ὣς εἰπὼν ἔτρεψεν ἀδελφειοῦ φρένας ἥρως
	αἴσιμα παρειπών: ὃ δ' ἀπὸ ἕθεν ὤσατο χειρὶ
	ἥρω' ̓́Αδρηστον: τὸν δὲ κρείων ̓Αγαμέμνων
	οὖτα κατὰ λαπάρην: ὃ δ' ἀνετράπετ', ̓Ατρεί̈δης δὲ
	λὰξ ἐν στήθεσι βὰς ἐξέσπασε μείλινον ἔγχος.
	Νέστωρ δ' ̓Αργείοισιν ἐκέκλετο μακρὸν ἀύ̈σας:
	ὦ φίλοι ἥρωες Δαναοὶ θεράποντες ̓́Αρηος
	μή τις νῦν ἐνάρων ἐπιβαλλόμενος μετόπισθε
	μιμνέτω ὥς κε πλεῖστα φέρων ἐπὶ νῆας ἵκηται,
	ἀλλ' ἄνδρας κτείνωμεν: ἔπειτα δὲ καὶ τὰ ἕκηλοι
	νεκροὺς ἂμ πεδίον συλήσετε τεθνηῶτας.
	ὣς εἰπὼν ὄτρυνε μένος καὶ θυμὸν ἑκάστου.
	ἔνθά κεν αὖτε Τρῶες ἀρηϊφίλων ὑπ' ̓Αχαιῶν
	̓́Ιλιον εἰσανέβησαν ἀναλκείῃσι δαμέντες,
	εἰ μὴ ἄρ' Αἰνείᾳ τε καὶ ̔́Εκτορι εἶπε παραστὰς
	Πριαμίδης ̔́Ελενος οἰωνοπόλων ὄχ' ἄριστος:
	Αἰνεία τε καὶ ̔́Εκτορ, ἐπεὶ πόνος ὔμμι μάλιστα
	Τρώων καὶ Λυκίων ἐγκέκλιται, οὕνεκ' ἄριστοι
	πᾶσαν ἐπ' ἰθύν ἐστε μάχεσθαί τε φρονέειν τε,
	στῆτ' αὐτοῦ, καὶ λαὸν ἐρυκάκετε πρὸ πυλάων
	πάντῃ ἐποιχόμενοι πρὶν αὖτ' ἐν χερσὶ γυναικῶν
	φεύγοντας πεσέειν, δηί̈οισι δὲ χάρμα γενέσθαι.
	αὐτὰρ ἐπεί κε φάλαγγας ἐποτρύνητον ἁπάσας,
	ἡμεῖς μὲν Δαναοῖσι μαχησόμεθ' αὖθι μένοντες,
	καὶ μάλα τειρόμενοί περ: ἀναγκαίη γὰρ ἐπείγει:
	̔́Εκτορ ἀτὰρ σὺ πόλιν δὲ μετέρχεο, εἰπὲ δ' ἔπειτα
	μητέρι σῇ καὶ ἐμῇ: ἣ δὲ ξυνάγουσα γεραιὰς
	νηὸν ̓Αθηναίης γλαυκώπιδος ἐν πόλει ἄκρῃ
	οἴξασα κληῖ̈δι θύρας ἱεροῖο δόμοιο
	πέπλον, ὅς οἱ δοκέει χαριέστατος ἠδὲ μέγιστος
	εἶναι ἐνὶ μεγάρῳ καί οἱ πολὺ φίλτατος αὐτῇ,
	θεῖναι ̓Αθηναίης ἐπὶ γούνασιν ἠϋκόμοιο,
	καί οἱ ὑποσχέσθαι δυοκαίδεκα βοῦς ἐνὶ νηῷ
	ἤνις ἠκέστας ἱερευσέμεν, αἴ κ' ἐλεήσῃ
	ἄστύ τε καὶ Τρώων ἀλόχους καὶ νήπια τέκνα,
	ὥς κεν Τυδέος υἱὸν ἀπόσχῃ ̓Ιλίου ἱρῆς
	ἄγριον αἰχμητὴν κρατερὸν μήστωρα φόβοιο,
	ὃν δὴ ἐγὼ κάρτιστον ̓Αχαιῶν φημι γενέσθαι.
	οὐδ' ̓Αχιλῆά ποθ' ὧδέ γ' ἐδείδιμεν ὄρχαμον ἀνδρῶν,
	ὅν πέρ φασι θεᾶς ἐξέμμεναι: ἀλλ' ὅδε λίην
	μαίνεται, οὐδέ τίς οἱ δύναται μένος ἰσοφαρίζειν.
	ὣς ἔφαθ', ̔́Εκτωρ δ' οὔ τι κασιγνήτῳ ἀπίθησεν.
	αὐτίκα δ' ἐξ ὀχέων σὺν τεύχεσιν ἆλτο χαμᾶζε,
	πάλλων δ' ὀξέα δοῦρα κατὰ στρατὸν ᾤχετο πάντῃ
	ὀτρύνων μαχέσασθαι, ἔγειρε δὲ φύλοπιν αἰνήν.
	οἳ δ' ἐλελίχθησαν καὶ ἐναντίοι ἔσταν ̓Αχαιῶν:
	̓Αργεῖοι δ' ὑπεχώρησαν, λῆξαν δὲ φόνοιο,
	φὰν δέ τιν' ἀθανάτων ἐξ οὐρανοῦ ἀστερόεντος
	Τρωσὶν ἀλεξήσοντα κατελθέμεν, ὡς ἐλέλιχθεν.
	̔́Εκτωρ δὲ Τρώεσσιν ἐκέκλετο μακρὸν ἀύ̈σας:
	Τρῶες ὑπέρθυμοι τηλεκλειτοί τ' ἐπίκουροι
	ἀνέρες ἔστε φίλοι, μνήσασθε δὲ θούριδος ἀλκῆς,
	ὄφρ' ἂν ἐγὼ βείω προτὶ ̓́Ιλιον, ἠδὲ γέρουσιν
	εἴπω βουλευτῇσι καὶ ἡμετέρῃς ἀλόχοισι
	δαίμοσιν ἀρήσασθαι, ὑποσχέσθαι δ' ἑκατόμβας.
	ὣς ἄρα φωνήσας ἀπέβη κορυθαίολος ̔́Εκτωρ:
	ἀμφὶ δέ μιν σφυρὰ τύπτε καὶ αὐχένα δέρμα κελαινὸν
	ἄντυξ ἣ πυμάτη θέεν ἀσπίδος ὀμφαλοέσσης.
	Γλαῦκος δ' ̔Ιππολόχοιο πάϊς καὶ Τυδέος υἱὸς
	ἐς μέσον ἀμφοτέρων συνίτην μεμαῶτε μάχεσθαι.
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντε,
	τὸν πρότερος προσέειπε βοὴν ἀγαθὸς Διομήδης:
	τίς δὲ σύ ἐσσι φέριστε καταθνητῶν ἀνθρώπων;
	οὐ μὲν γάρ ποτ' ὄπωπα μάχῃ ἔνι κυδιανείρῃ
	τὸ πρίν: ἀτὰρ μὲν νῦν γε πολὺ προβέβηκας ἁπάντων
	σῷ θάρσει, ὅ τ' ἐμὸν δολιχόσκιον ἔγχος ἔμεινας:
	δυστήνων δέ τε παῖδες ἐμῷ μένει ἀντιόωσιν.
	εἰ δέ τις ἀθανάτων γε κατ' οὐρανοῦ εἰλήλουθας,
	οὐκ ἂν ἔγωγε θεοῖσιν ἐπουρανίοισι μαχοίμην.
	οὐδὲ γὰρ οὐδὲ Δρύαντος υἱὸς κρατερὸς Λυκόοργος
	δὴν ἦν, ὅς ῥα θεοῖσιν ἐπουρανίοισιν ἔριζεν:
	ὅς ποτε μαινομένοιο Διωνύσοιο τιθήνας
	σεῦε κατ' ἠγάθεον Νυσήϊον: αἳ δ' ἅμα πᾶσαι
	θύσθλα χαμαὶ κατέχευαν ὑπ' ἀνδροφόνοιο Λυκούργου
	θεινόμεναι βουπλῆγι: Διώνυσος δὲ φοβηθεὶς
	δύσεθ' ἁλὸς κατὰ κῦμα, Θέτις δ' ὑπεδέξατο κόλπῳ
	δειδιότα: κρατερὸς γὰρ ἔχε τρόμος ἀνδρὸς ὁμοκλῇ.
	τῷ μὲν ἔπειτ' ὀδύσαντο θεοὶ ῥεῖα ζώοντες,
	καί μιν τυφλὸν ἔθηκε Κρόνου πάϊς: οὐδ' ἄρ' ἔτι δὴν
	ἦν, ἐπεὶ ἀθανάτοισιν ἀπήχθετο πᾶσι θεοῖσιν:
	οὐδ' ἂν ἐγὼ μακάρεσσι θεοῖς ἐθέλοιμι μάχεσθαι.
	εἰ δέ τίς ἐσσι βροτῶν οἳ ἀρούρης καρπὸν ἔδουσιν,
	ἆσσον ἴθ' ὥς κεν θᾶσσον ὀλέθρου πείραθ' ἵκηαι.
	τὸν δ' αὖθ' ̔Ιππολόχοιο προσηύδα φαίδιμος υἱός:
	Τυδεί̈δη μεγάθυμε τί ἢ γενεὴν ἐρεείνεις;
	οἵη περ φύλλων γενεὴ τοίη δὲ καὶ ἀνδρῶν.
	φύλλα τὰ μέν τ' ἄνεμος χαμάδις χέει, ἄλλα δέ θ' ὕλη
	τηλεθόωσα φύει, ἔαρος δ' ἐπιγίγνεται ὥρη:
	ὣς ἀνδρῶν γενεὴ ἣ μὲν φύει ἣ δ' ἀπολήγει.
	εἰ δ' ἐθέλεις καὶ ταῦτα δαήμεναι ὄφρ' ἐὺ̈ εἰδῇς
	ἡμετέρην γενεήν, πολλοὶ δέ μιν ἄνδρες ἴσασιν:
	ἔστι πόλις ̓Εφύρη μυχῷ ̓́Αργεος ἱπποβότοιο,
	ἔνθα δὲ Σίσυφος ἔσκεν, ὃ κέρδιστος γένετ' ἀνδρῶν,
	Σίσυφος Αἰολίδης: ὃ δ' ἄρα Γλαῦκον τέκεθ' υἱόν,
	αὐτὰρ Γλαῦκος τίκτεν ἀμύμονα Βελλεροφόντην:
	τῷ δὲ θεοὶ κάλλός τε καὶ ἠνορέην ἐρατεινὴν
	ὤπασαν: αὐτάρ οἱ Προῖτος κακὰ μήσατο θυμῷ,
	ὅς ῥ' ἐκ δήμου ἔλασσεν, ἐπεὶ πολὺ φέρτερος ἦεν,
	̓Αργείων: Ζεὺς γάρ οἱ ὑπὸ σκήπτρῳ ἐδάμασσε.
	τῷ δὲ γυνὴ Προίτου ἐπεμήνατο δῖ' ̓́Αντεια
	κρυπταδίῃ φιλότητι μιγήμεναι: ἀλλὰ τὸν οὔ τι
	πεῖθ' ἀγαθὰ φρονέοντα δαί̈φρονα Βελλεροφόντην.
	ἣ δὲ ψευσαμένη Προῖτον βασιλῆα προσηύδα:
	τεθναίης ὦ Προῖτ', ἢ κάκτανε Βελλεροφόντην,
	ὅς μ' ἔθελεν φιλότητι μιγήμεναι οὐκ ἐθελούσῃ.
	ὣς φάτο, τὸν δὲ ἄνακτα χόλος λάβεν οἷον ἄκουσε:
	κτεῖναι μέν ῥ' ἀλέεινε, σεβάσσατο γὰρ τό γε θυμῷ,
	πέμπε δέ μιν Λυκίην δέ, πόρεν δ' ὅ γε σήματα λυγρὰ
	γράψας ἐν πίνακι πτυκτῷ θυμοφθόρα πολλά,
	δεῖξαι δ' ἠνώγειν ᾧ πενθερῷ ὄφρ' ἀπόλοιτο.
	αὐτὰρ ὁ βῆ Λυκίην δὲ θεῶν ὑπ' ἀμύμονι πομπῇ.
	ἀλλ' ὅτε δὴ Λυκίην ἷξε Ξάνθόν τε ῥέοντα,
	προφρονέως μιν τῖεν ἄναξ Λυκίης εὐρείης:
	ἐννῆμαρ ξείνισσε καὶ ἐννέα βοῦς ἱέρευσεν.
	ἀλλ' ὅτε δὴ δεκάτη ἐφάνη ῥοδοδάκτυλος ̓Ηὼς
	καὶ τότε μιν ἐρέεινε καὶ ᾔτεε σῆμα ἰδέσθαι
	ὅττί ῥά οἱ γαμβροῖο πάρα Προίτοιο φέροιτο.
	αὐτὰρ ἐπεὶ δὴ σῆμα κακὸν παρεδέξατο γαμβροῦ,
	πρῶτον μέν ῥα Χίμαιραν ἀμαιμακέτην ἐκέλευσε
	πεφνέμεν: ἣ δ' ἄρ' ἔην θεῖον γένος οὐδ' ἀνθρώπων,
	πρόσθε λέων, ὄπιθεν δὲ δράκων, μέσση δὲ χίμαιρα,
	δεινὸν ἀποπνείουσα πυρὸς μένος αἰθομένοιο,
	καὶ τὴν μὲν κατέπεφνε θεῶν τεράεσσι πιθήσας.
	δεύτερον αὖ Σολύμοισι μαχέσσατο κυδαλίμοισι:
	καρτίστην δὴ τήν γε μάχην φάτο δύμεναι ἀνδρῶν.
	τὸ τρίτον αὖ κατέπεφνεν ̓Αμαζόνας ἀντιανείρας.
	τῷ δ' ἄρ' ἀνερχομένῳ πυκινὸν δόλον ἄλλον ὕφαινε:
	κρίνας ἐκ Λυκίης εὐρείης φῶτας ἀρίστους
	εἷσε λόχον: τοὶ δ' οὔ τι πάλιν οἶκον δὲ νέοντο:
	πάντας γὰρ κατέπεφνεν ἀμύμων Βελλεροφόντης.
	ἀλλ' ὅτε δὴ γίγνωσκε θεοῦ γόνον ἠὺ̈ν ἐόντα
	αὐτοῦ μιν κατέρυκε, δίδου δ' ὅ γε θυγατέρα ἥν,
	δῶκε δέ οἱ τιμῆς βασιληί̈δος ἥμισυ πάσης:
	καὶ μέν οἱ Λύκιοι τέμενος τάμον ἔξοχον ἄλλων
	καλὸν φυταλιῆς καὶ ἀρούρης, ὄφρα νέμοιτο.
	ἣ δ' ἔτεκε τρία τέκνα δαί̈φρονι Βελλεροφόντῃ
	̓́Ισανδρόν τε καὶ ̔Ιππόλοχον καὶ Λαοδάμειαν.
	Λαοδαμείῃ μὲν παρελέξατο μητίετα Ζεύς,
	ἣ δ' ἔτεκ' ἀντίθεον Σαρπηδόνα χαλκοκορυστήν.
	ἀλλ' ὅτε δὴ καὶ κεῖνος ἀπήχθετο πᾶσι θεοῖσιν,
	ἤτοι ὃ κὰπ πεδίον τὸ ̓Αλήϊον οἶος ἀλᾶτο
	ὃν θυμὸν κατέδων, πάτον ἀνθρώπων ἀλεείνων:
	̓́Ισανδρον δέ οἱ υἱὸν ̓́Αρης ἆτος πολέμοιο
	μαρνάμενον Σολύμοισι κατέκτανε κυδαλίμοισι:
	τὴν δὲ χολωσαμένη χρυσήνιος ̓́Αρτεμις ἔκτα.
	̔Ιππόλοχος δέ μ' ἔτικτε, καὶ ἐκ τοῦ φημι γενέσθαι:
	πέμπε δέ μ' ἐς Τροίην, καί μοι μάλα πόλλ' ἐπέτελλεν
	αἰὲν ἀριστεύειν καὶ ὑπείροχον ἔμμεναι ἄλλων,
	μηδὲ γένος πατέρων αἰσχυνέμεν, οἳ μέγ' ἄριστοι
	ἔν τ' ̓Εφύρῃ ἐγένοντο καὶ ἐν Λυκίῃ εὐρείῃ.
	ταύτης τοι γενεῆς τε καὶ αἵματος εὔχομαι εἶναι.
	ὣς φάτο, γήθησεν δὲ βοὴν ἀγαθὸς Διομήδης:
	ἔγχος μὲν κατέπηξεν ἐπὶ χθονὶ πουλυβοτείρῃ,
	αὐτὰρ ὃ μειλιχίοισι προσηύδα ποιμένα λαῶν:
	ἦ ῥά νύ μοι ξεῖνος πατρώϊός ἐσσι παλαιός:
	Οἰνεὺς γάρ ποτε δῖος ἀμύμονα Βελλεροφόντην
	ξείνις' ἐνὶ μεγάροισιν ἐείκοσιν ἤματ' ἐρύξας:
	οἳ δὲ καὶ ἀλλήλοισι πόρον ξεινήϊα καλά:
	Οἰνεὺς μὲν ζωστῆρα δίδου φοίνικι φαεινόν,
	Βελλεροφόντης δὲ χρύσεον δέπας ἀμφικύπελλον
	καί μιν ἐγὼ κατέλειπον ἰὼν ἐν δώμας' ἐμοῖσι.
	Τυδέα δ' οὐ μέμνημαι, ἐπεί μ' ἔτι τυτθὸν ἐόντα
	κάλλιφ', ὅτ' ἐν Θήβῃσιν ἀπώλετο λαὸς ̓Αχαιῶν.
	τὼ νῦν σοὶ μὲν ἐγὼ ξεῖνος φίλος ̓́Αργεϊ μέσσῳ
	εἰμί, σὺ δ' ἐν Λυκίῃ ὅτε κεν τῶν δῆμον ἵκωμαι.
	ἔγχεα δ' ἀλλήλων ἀλεώμεθα καὶ δι' ὁμίλου:
	πολλοὶ μὲν γὰρ ἐμοὶ Τρῶες κλειτοί τ' ἐπίκουροι
	κτείνειν ὅν κε θεός γε πόρῃ καὶ ποσσὶ κιχείω,
	πολλοὶ δ' αὖ σοὶ ̓Αχαιοὶ ἐναιρέμεν ὅν κε δύνηαι.
	τεύχεα δ' ἀλλήλοις ἐπαμείψομεν, ὄφρα καὶ οἵδε
	γνῶσιν ὅτι ξεῖνοι πατρώϊοι εὐχόμεθ' εἶναι.
	ὣς ἄρα φωνήσαντε καθ' ἵππων ἀί̈ξαντε
	χεῖράς τ' ἀλλήλων λαβέτην καὶ πιστώσαντο:
	ἔνθ' αὖτε Γλαύκῳ Κρονίδης φρένας ἐξέλετο Ζεύς,
	ὃς πρὸς Τυδεί̈δην Διομήδεα τεύχε' ἄμειβε
	χρύσεα χαλκείων, ἑκατόμβοι' ἐννεαβοίων.
	̔́Εκτωρ δ' ὡς Σκαιάς τε πύλας καὶ φηγὸν ἵκανεν,
	ἀμφ' ἄρα μιν Τρώων ἄλοχοι θέον ἠδὲ θύγατρες
	εἰρόμεναι παῖδάς τε κασιγνήτους τε ἔτας τε
	καὶ πόσιας: ὃ δ' ἔπειτα θεοῖς εὔχεσθαι ἀνώγει
	πάσας ἑξείης: πολλῇσι δὲ κήδε' ἐφῆπτο.
	ἀλλ' ὅτε δὴ Πριάμοιο δόμον περικαλλέ' ἵκανε
	ξεστῇς αἰθούσῃσι τετυγμένον: αὐτὰρ ἐν αὐτῷ
	πεντήκοντ' ἔνεσαν θάλαμοι ξεστοῖο λίθοιο
	πλησίον ἀλλήλων δεδμημένοι, ἔνθα δὲ παῖδες
	κοιμῶντο Πριάμοιο παρὰ μνηστῇς ἀλόχοισι,
	κουράων δ' ἑτέρωθεν ἐναντίοι ἔνδοθεν αὐλῆς
	δώδεκ' ἔσαν τέγεοι θάλαμοι ξεστοῖο λίθοιο
	πλησίον ἀλλήλων δεδμημένοι, ἔνθα δὲ γαμβροὶ
	κοιμῶντο Πριάμοιο παρ' αἰδοίῃς ἀλόχοισιν:
	ἔνθά οἱ ἠπιόδωρος ἐναντίη ἤλυθε μήτηρ
	Λαοδίκην ἐσάγουσα θυγατρῶν εἶδος ἀρίστην:
	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
	τέκνον τίπτε λιπὼν πόλεμον θρασὺν εἰλήλουθας;
	ἦ μάλα δὴ τείρουσι δυσώνυμοι υἷες ̓Αχαιῶν
	μαρνάμενοι περὶ ἄστυ: σὲ δ' ἐνθάδε θυμὸς ἀνῆκεν
	ἐλθόντ' ἐξ ἄκρης πόλιος Διὶ χεῖρας ἀνασχεῖν.
	ἀλλὰ μέν' ὄφρά κέ τοι μελιηδέα οἶνον ἐνείκω,
	ὡς σπείσῃς Διὶ πατρὶ καὶ ἄλλοις ἀθανάτοισι
	πρῶτον, ἔπειτα δὲ καὐτὸς ὀνήσεαι αἴ κε πίῃσθα.
	ἀνδρὶ δὲ κεκμηῶτι μένος μέγα οἶνος ἀέξει,
	ὡς τύνη κέκμηκας ἀμύνων σοῖσιν ἔτῃσι.
	τὴν δ' ἠμείβετ' ἔπειτα μέγας κορυθαίολος ̔́Εκτωρ:
	μή μοι οἶνον ἄειρε μελίφρονα πότνια μῆτερ,
	μή μ' ἀπογυιώσῃς μένεος, ἀλκῆς τε λάθωμαι:
	χερσὶ δ' ἀνίπτοισιν Διὶ λείβειν αἴθοπα οἶνον
	ἅζομαι: οὐδέ πῃ ἔστι κελαινεφέϊ Κρονίωνι
	αἵματι καὶ λύθρῳ πεπαλαγμένον εὐχετάασθαι.
	ἀλλὰ σὺ μὲν πρὸς νηὸν ̓Αθηναίης ἀγελείης
	ἔρχεο σὺν θυέεσσιν ἀολλίσσασα γεραιάς:
	πέπλον δ', ὅς τίς τοι χαριέστατος ἠδὲ μέγιστος
	ἔστιν ἐνὶ μεγάρῳ καί τοι πολὺ φίλτατος αὐτῇ,
	τὸν θὲς ̓Αθηναίης ἐπὶ γούνασιν ἠϋκόμοιο,
	καί οἱ ὑποσχέσθαι δυοκαίδεκα βοῦς ἐνὶ νηῷ
	ἤνις ἠκέστας ἱερευσέμεν, αἴ κ' ἐλεήσῃ
	ἄστύ τε καὶ Τρώων ἀλόχους καὶ νήπια τέκνα,
	αἴ κεν Τυδέος υἱὸν ἀπόσχῃ ̓Ιλίου ἱρῆς
	ἄγριον αἰχμητὴν κρατερὸν μήστωρα φόβοιο.
	ἀλλὰ σὺ μὲν πρὸς νηὸν ̓Αθηναίης ἀγελείης
	ἔρχευ, ἐγὼ δὲ Πάριν μετελεύσομαι ὄφρα καλέσσω
	αἴ κ' ἐθέλῃς' εἰπόντος ἀκουέμεν: ὥς κέ οἱ αὖθι
	γαῖα χάνοι: μέγα γάρ μιν ̓Ολύμπιος ἔτρεφε πῆμα
	Τρωσί τε καὶ Πριάμῳ μεγαλήτορι τοῖό τε παισίν.
	εἰ κεῖνόν γε ἴδοιμι κατελθόντ' ̓́Αϊδος εἴσω
	φαίην κε φρέν' ἀτέρπου ὀϊζύος ἐκλελαθέσθαι.
	ὣς ἔφαθ', ἣ δὲ μολοῦσα ποτὶ μέγαρ' ἀμφιπόλοισι
	κέκλετο: ταὶ δ' ἄρ' ἀόλλισσαν κατὰ ἄστυ γεραιάς.
	αὐτὴ δ' ἐς θάλαμον κατεβήσετο κηώεντα,
	ἔνθ' ἔσάν οἱ πέπλοι παμποίκιλα ἔργα γυναικῶν
	Σιδονίων, τὰς αὐτὸς ̓Αλέξανδρος θεοειδὴς
	ἤγαγε Σιδονίηθεν ἐπιπλὼς εὐρέα πόντον,
	τὴν ὁδὸν ἣν ̔Ελένην περ ἀνήγαγεν εὐπατέρειαν:
	τῶν ἕν' ἀειραμένη ̔Εκάβη φέρε δῶρον ̓Αθήνῃ,
	ὃς κάλλιστος ἔην ποικίλμασιν ἠδὲ μέγιστος,
	ἀστὴρ δ' ὣς ἀπέλαμπεν: ἔκειτο δὲ νείατος ἄλλων.
	βῆ δ' ἰέναι, πολλαὶ δὲ μετεσσεύοντο γεραιαί.
	αἳ δ' ὅτε νηὸν ἵκανον ̓Αθήνης ἐν πόλει ἄκρῃ,
	τῇσι θύρας ὤϊξε Θεανὼ καλλιπάρῃος
	Κισσηὶ̈ς ἄλοχος ̓Αντήνορος ἱπποδάμοιο:
	τὴν γὰρ Τρῶες ἔθηκαν ̓Αθηναίης ἱέρειαν.
	αἳ δ' ὀλολυγῇ πᾶσαι ̓Αθήνῃ χεῖρας ἀνέσχον:
	ἣ δ' ἄρα πέπλον ἑλοῦσα Θεανὼ καλλιπάρῃος
	θῆκεν ̓Αθηναίης ἐπὶ γούνασιν ἠϋκόμοιο,
	εὐχομένη δ' ἠρᾶτο Διὸς κούρῃ μεγάλοιο:
	πότνι' ̓Αθηναίη ἐρυσίπτολι δῖα θεάων
	ἆξον δὴ ἔγχος Διομήδεος, ἠδὲ καὶ αὐτὸν
	πρηνέα δὸς πεσέειν Σκαιῶν προπάροιθε πυλάων,
	ὄφρά τοι αὐτίκα νῦν δυοκαίδεκα βοῦς ἐνὶ νηῷ
	ἤνις ἠκέστας ἱερεύσομεν, αἴ κ' ἐλεήσῃς
	ἄστύ τε καὶ Τρώων ἀλόχους καὶ νήπια τέκνα.
	ὣς ἔφατ' εὐχομένη, ἀνένευε δὲ Παλλὰς ̓Αθήνη.
	ὣς αἳ μέν ῥ' εὔχοντο Διὸς κούρῃ μεγάλοιο,
	̔́Εκτωρ δὲ πρὸς δώματ' ̓Αλεξάνδροιο βεβήκει
	καλά, τά ῥ' αὐτὸς ἔτευξε σὺν ἀνδράσιν οἳ τότ' ἄριστοι
	ἦσαν ἐνὶ Τροίῃ ἐριβώλακι τέκτονες ἄνδρες,
	οἵ οἱ ἐποίησαν θάλαμον καὶ δῶμα καὶ αὐλὴν
	ἐγγύθι τε Πριάμοιο καὶ ̔́Εκτορος ἐν πόλει ἄκρῃ.
	ἔνθ' ̔́Εκτωρ εἰσῆλθε Διὶ̈ φίλος, ἐν δ' ἄρα χειρὶ
	ἔγχος ἔχ' ἑνδεκάπηχυ: πάροιθε δὲ λάμπετο δουρὸς
	αἰχμὴ χαλκείη, περὶ δὲ χρύσεος θέε πόρκης.
	τὸν δ' εὗρ' ἐν θαλάμῳ περικαλλέα τεύχε' ἕποντα
	ἀσπίδα καὶ θώρηκα, καὶ ἀγκύλα τόξ' ἁφόωντα:
	̓Αργείη δ' ̔Ελένη μετ' ἄρα δμῳῇσι γυναιξὶν
	ἧστο καὶ ἀμφιπόλοισι περικλυτὰ ἔργα κέλευε.
	τὸν δ' ̔́Εκτωρ νείκεσσεν ἰδὼν αἰσχροῖς ἐπέεσσι:
	δαιμόνι' οὐ μὲν καλὰ χόλον τόνδ' ἔνθεο θυμῷ,
	λαοὶ μὲν φθινύθουσι περὶ πτόλιν αἰπύ τε τεῖχος
	μαρνάμενοι: σέο δ' εἵνεκ' ἀϋτή τε πτόλεμός τε
	ἄστυ τόδ' ἀμφιδέδηε: σὺ δ' ἂν μαχέσαιο καὶ ἄλλῳ,
	ὅν τινά που μεθιέντα ἴδοις στυγεροῦ πολέμοιο.
	ἀλλ' ἄνα μὴ τάχα ἄστυ πυρὸς δηί̈οιο θέρηται.
	τὸν δ' αὖτε προσέειπεν ̓Αλέξανδρος θεοειδής:
	̔́Εκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν,
	τοὔνεκά τοι ἐρέω: σὺ δὲ σύνθεο καί μευ ἄκουσον:
	οὔ τοι ἐγὼ Τρώων τόσσον χόλῳ οὐδὲ νεμέσσι
	ἥμην ἐν θαλάμῳ, ἔθελον δ' ἄχεϊ προτραπέσθαι.
	νῦν δέ με παρειποῦς' ἄλοχος μαλακοῖς ἐπέεσσιν
	ὅρμης' ἐς πόλεμον: δοκέει δέ μοι ὧδε καὶ αὐτῷ
	λώϊον ἔσσεσθαι: νίκη δ' ἐπαμείβεται ἄνδρας.
	ἀλλ' ἄγε νῦν ἐπίμεινον, ̓Αρήϊα τεύχεα δύω:
	ἢ ἴθ', ἐγὼ δὲ μέτειμι: κιχήσεσθαι δέ ς' ὀί̈ω.
	ὣς φάτο, τὸν δ' οὔ τι προσέφη κορυθαίολος ̔́Εκτωρ:
	τὸν δ' ̔Ελένη μύθοισι προσηύδα μειλιχίοισι:
	δᾶερ ἐμεῖο κυνὸς κακομηχάνου ὀκρυοέσσης,
	ὥς μ' ὄφελ' ἤματι τῷ ὅτε με πρῶτον τέκε μήτηρ
	οἴχεσθαι προφέρουσα κακὴ ἀνέμοιο θύελλα
	εἰς ὄρος ἢ εἰς κῦμα πολυφλοίσβοιο θαλάσσης,
	ἔνθά με κῦμ' ἀπόερσε πάρος τάδε ἔργα γενέσθαι.
	αὐτὰρ ἐπεὶ τάδε γ' ὧδε θεοὶ κακὰ τεκμήραντο,
	ἀνδρὸς ἔπειτ' ὤφελλον ἀμείνονος εἶναι ἄκοιτις,
	ὃς ᾔδη νέμεσίν τε καὶ αἴσχεα πόλλ' ἀνθρώπων.
	τούτῳ δ' οὔτ' ἂρ νῦν φρένες ἔμπεδοι οὔτ' ἄρ' ὀπίσσω
	ἔσσονται: τὼ καί μιν ἐπαυρήσεσθαι ὀί̈ω.
	ἀλλ' ἄγε νῦν εἴσελθε καὶ ἕζεο τῷδ' ἐπὶ δίφρῳ
	δᾶερ, ἐπεί σε μάλιστα πόνος φρένας ἀμφιβέβηκεν
	εἵνεκ' ἐμεῖο κυνὸς καὶ ̓Αλεξάνδρου ἕνεκ' ἄτης,
	οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω
	ἀνθρώποισι πελώμεθ' ἀοίδιμοι ἐσσομένοισι.
	τὴν δ' ἠμείβετ' ἔπειτα μέγας κορυθαίολος ̔́Εκτωρ
	μή με κάθιζ' ̔Ελένη φιλέουσά περ: οὐδέ με πείσεις:
	ἤδη γάρ μοι θυμὸς ἐπέσσυται ὄφρ' ἐπαμύνω
	Τρώεσς', οἳ μέγ' ἐμεῖο ποθὴν ἀπεόντος ἔχουσιν.
	ἀλλὰ σύ γ' ὄρνυθι τοῦτον, ἐπειγέσθω δὲ καὶ αὐτός,
	ὥς κεν ἔμ' ἔντοσθεν πόλιος καταμάρψῃ ἐόντα.
	καὶ γὰρ ἐγὼν οἶκον δὲ ἐλεύσομαι ὄφρα ἴδωμαι
	οἰκῆας ἄλοχόν τε φίλην καὶ νήπιον υἱόν.
	οὐ γὰρ οἶδ' εἰ ἔτι σφιν ὑπότροπος ἵξομαι αὖτις,
	ἦ ἤδη μ' ὑπὸ χερσὶ θεοὶ δαμόωσιν ̓Αχαιῶν.
	ὣς ἄρα φωνήσας ἀπέβη κορυθαίολος ̔́Εκτωρ:
	αἶψα δ' ἔπειθ' ἵκανε δόμους εὖ ναιετάοντας,
	οὐδ' εὗρ' ̓Ανδρομάχην λευκώλενον ἐν μεγάροισιν,
	ἀλλ' ἥ γε ξὺν παιδὶ καὶ ἀμφιπόλῳ ἐϋπέπλῳ
	πύργῳ ἐφεστήκει γοόωσά τε μυρομένη τε.
	̔́Εκτωρ δ' ὡς οὐκ ἔνδον ἀμύμονα τέτμεν ἄκοιτιν
	ἔστη ἐπ' οὐδὸν ἰών, μετὰ δὲ δμῳῇσιν ἔειπεν:
	εἰ δ' ἄγε μοι δμῳαὶ νημερτέα μυθήσασθε:
	πῇ ἔβη ̓Ανδρομάχη λευκώλενος ἐκ μεγάροιο;
	ἠέ πῃ ἐς γαλόων ἢ εἰνατέρων ἐϋπέπλων
	ἢ ἐς ̓Αθηναίης ἐξοίχεται, ἔνθά περ ἄλλαι
	Τρῳαὶ ἐϋπλόκαμοι δεινὴν θεὸν ἱλάσκονται;
	τὸν δ' αὖτ' ὀτρηρὴ ταμίη πρὸς μῦθον ἔειπεν:
	̔́Εκτορ ἐπεὶ μάλ' ἄνωγας ἀληθέα μυθήσασθαι,
	οὔτέ πῃ ἐς γαλόων οὔτ' εἰνατέρων ἐϋπέπλων
	οὔτ' ἐς ̓Αθηναίης ἐξοίχεται, ἔνθά περ ἄλλαι
	Τρῳαὶ ἐϋπλόκαμοι δεινὴν θεὸν ἱλάσκονται,
	ἀλλ' ἐπὶ πύργον ἔβη μέγαν ̓Ιλίου, οὕνεκ' ἄκουσε
	τείρεσθαι Τρῶας, μέγα δὲ κράτος εἶναι ̓Αχαιῶν.
	ἣ μὲν δὴ πρὸς τεῖχος ἐπειγομένη ἀφικάνει
	μαινομένῃ ἐϊκυῖα: φέρει δ' ἅμα παῖδα τιθήνη.
	ἦ ῥα γυνὴ ταμίη, ὃ δ' ἀπέσσυτο δώματος ̔́Εκτωρ
	τὴν αὐτὴν ὁδὸν αὖτις ἐϋκτιμένας κατ' ἀγυιάς.
	εὖτε πύλας ἵκανε διερχόμενος μέγα ἄστυ
	Σκαιάς, τῇ ἄρ' ἔμελλε διεξίμεναι πεδίον δέ,
	ἔνθ' ἄλοχος πολύδωρος ἐναντίη ἦλθε θέουσα
	̓Ανδρομάχη θυγάτηρ μεγαλήτορος ̓Ηετίωνος
	̓Ηετίων ὃς ἔναιεν ὑπὸ Πλάκῳ ὑληέσσῃ
	Θήβῃ ̔Υποπλακίῃ Κιλίκεσς' ἄνδρεσσιν ἀνάσσων:
	τοῦ περ δὴ θυγάτηρ ἔχεθ' ̔́Εκτορι χαλκοκορυστῇ.
	ἥ οἱ ἔπειτ' ἤντης', ἅμα δ' ἀμφίπολος κίεν αὐτῇ
	παῖδ' ἐπὶ κόλπῳ ἔχους' ἀταλάφρονα νήπιον αὔτως
	̔Εκτορίδην ἀγαπητὸν ἀλίγκιον ἀστέρι καλῷ,
	τόν ῥ' ̔́Εκτωρ καλέεσκε Σκαμάνδριον, αὐτὰρ οἱ ἄλλοι
	̓Αστυάνακτ': οἶος γὰρ ἐρύετο ̓́Ιλιον ̔́Εκτωρ.
	ἤτοι ὃ μὲν μείδησεν ἰδὼν ἐς παῖδα σιωπῇ:
	̓Ανδρομάχη δέ οἱ ἄγχι παρίστατο δάκρυ χέουσα,
	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
	δαιμόνιε φθίσει σε τὸ σὸν μένος, οὐδ' ἐλεαίρεις
	παῖδά τε νηπίαχον καὶ ἔμ' ἄμμορον, ἣ τάχα χήρη
	σεῦ ἔσομαι: τάχα γάρ σε κατακτανέουσιν ̓Αχαιοὶ
	πάντες ἐφορμηθέντες: ἐμοὶ δέ κε κέρδιον εἴη
	σεῦ ἀφαμαρτούσῃ χθόνα δύμεναι: οὐ γὰρ ἔτ' ἄλλη
	ἔσται θαλπωρὴ ἐπεὶ ἂν σύ γε πότμον ἐπίσπῃς
	ἀλλ' ἄχε': οὐδέ μοι ἔστι πατὴρ καὶ πότνια μήτηρ.
	ἤτοι γὰρ πατέρ' ἁμὸν ἀπέκτανε δῖος ̓Αχιλλεύς,
	ἐκ δὲ πόλιν πέρσεν Κιλίκων εὖ ναιετάουσαν
	Θήβην ὑψίπυλον: κατὰ δ' ἔκτανεν ̓Ηετίωνα,
	οὐδέ μιν ἐξενάριξε, σεβάσσατο γὰρ τό γε θυμῷ,
	ἀλλ' ἄρα μιν κατέκηε σὺν ἔντεσι δαιδαλέοισιν
	ἠδ' ἐπὶ σῆμ' ἔχεεν: περὶ δὲ πτελέας ἐφύτευσαν
	νύμφαι ὀρεστιάδες κοῦραι Διὸς αἰγιόχοιο.
	οἳ δέ μοι ἑπτὰ κασίγνητοι ἔσαν ἐν μεγάροισιν
	οἳ μὲν πάντες ἰῷ κίον ἤματι ̓́Αϊδος εἴσω:
	πάντας γὰρ κατέπεφνε ποδάρκης δῖος ̓Αχιλλεὺς
	βουσὶν ἐπ' εἰλιπόδεσσι καὶ ἀργεννῇς ὀί̈εσσι.
	μητέρα δ', ἣ βασίλευεν ὑπὸ Πλάκῳ ὑληέσσῃ,
	τὴν ἐπεὶ ἂρ δεῦρ' ἤγαγ' ἅμ' ἄλλοισι κτεάτεσσιν,
	ἂψ ὅ γε τὴν ἀπέλυσε λαβὼν ἀπερείσι' ἄποινα,
	πατρὸς δ' ἐν μεγάροισι βάλ' ̓́Αρτεμις ἰοχέαιρα.
	̔́Εκτορ ἀτὰρ σύ μοί ἐσσι πατὴρ καὶ πότνια μήτηρ
	ἠδὲ κασίγνητος, σὺ δέ μοι θαλερὸς παρακοίτης:
	ἀλλ' ἄγε νῦν ἐλέαιρε καὶ αὐτοῦ μίμν' ἐπὶ πύργῳ,
	μὴ παῖδ' ὀρφανικὸν θήῃς χήρην τε γυναῖκα:
	λαὸν δὲ στῆσον παρ' ἐρινεόν, ἔνθα μάλιστα
	ἀμβατός ἐστι πόλις καὶ ἐπίδρομον ἔπλετο τεῖχος.
	τρὶς γὰρ τῇ γ' ἐλθόντες ἐπειρήσανθ' οἱ ἄριστοι
	ἀμφ' Αἴαντε δύω καὶ ἀγακλυτὸν ̓Ιδομενῆα
	ἠδ' ἀμφ' ̓Ατρεί̈δας καὶ Τυδέος ἄλκιμον υἱόν:
	ἤ πού τίς σφιν ἔνισπε θεοπροπίων ἐὺ̈ εἰδώς,
	ἤ νυ καὶ αὐτῶν θυμὸς ἐποτρύνει καὶ ἀνώγει.
	τὴν δ' αὖτε προσέειπε μέγας κορυθαίολος ̔́Εκτωρ:
	ἦ καὶ ἐμοὶ τάδε πάντα μέλει γύναι: ἀλλὰ μάλ' αἰνῶς
	αἰδέομαι Τρῶας καὶ Τρῳάδας ἑλκεσιπέπλους,
	αἴ κε κακὸς ὣς νόσφιν ἀλυσκάζω πολέμοιο:
	οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς
	αἰεὶ καὶ πρώτοισι μετὰ Τρώεσσι μάχεσθαι
	ἀρνύμενος πατρός τε μέγα κλέος ἠδ' ἐμὸν αὐτοῦ.
	εὖ γὰρ ἐγὼ τόδε οἶδα κατὰ φρένα καὶ κατὰ θυμόν:
	ἔσσεται ἦμαρ ὅτ' ἄν ποτ' ὀλώλῃ ̓́Ιλιος ἱρὴ
	καὶ Πρίαμος καὶ λαὸς ἐϋμμελίω Πριάμοιο.
	ἀλλ' οὔ μοι Τρώων τόσσον μέλει ἄλγος ὀπίσσω,
	οὔτ' αὐτῆς ̔Εκάβης οὔτε Πριάμοιο ἄνακτος
	οὔτε κασιγνήτων, οἵ κεν πολέες τε καὶ ἐσθλοὶ
	ἐν κονίῃσι πέσοιεν ὑπ' ἀνδράσι δυσμενέεσσιν,
	ὅσσον σεῦ, ὅτε κέν τις ̓Αχαιῶν χαλκοχιτώνων
	δακρυόεσσαν ἄγηται ἐλεύθερον ἦμαρ ἀπούρας:
	καί κεν ἐν ̓́Αργει ἐοῦσα πρὸς ἄλλης ἱστὸν ὑφαίνοις,
	καί κεν ὕδωρ φορέοις Μεσσηί̈δος ἢ ̔Υπερείης
	πόλλ' ἀεκαζομένη, κρατερὴ δ' ἐπικείσετ' ἀνάγκη:
	καί ποτέ τις εἴπῃσιν ἰδὼν κατὰ δάκρυ χέουσαν:
	̔́Εκτορος ἥδε γυνὴ ὃς ἀριστεύεσκε μάχεσθαι
	Τρώων ἱπποδάμων ὅτε ̓́Ιλιον ἀμφεμάχοντο.
	ὥς ποτέ τις ἐρέει: σοὶ δ' αὖ νέον ἔσσεται ἄλγος
	χήτεϊ τοιοῦδ' ἀνδρὸς ἀμύνειν δούλιον ἦμαρ.
	ἀλλά με τεθνηῶτα χυτὴ κατὰ γαῖα καλύπτοι
	πρίν γέ τι σῆς τε βοῆς σοῦ θ' ἑλκηθμοῖο πυθέσθαι.
	ὣς εἰπὼν οὗ παιδὸς ὀρέξατο φαίδιμος ̔́Εκτωρ:
	ἂψ δ' ὃ πάϊς πρὸς κόλπον ἐϋζώνοιο τιθήνης
	ἐκλίνθη ἰάχων πατρὸς φίλου ὄψιν ἀτυχθεὶς
	ταρβήσας χαλκόν τε ἰδὲ λόφον ἱππιοχαίτην,
	δεινὸν ἀπ' ἀκροτάτης κόρυθος νεύοντα νοήσας.
	ἐκ δ' ἐγέλασσε πατήρ τε φίλος καὶ πότνια μήτηρ:
	αὐτίκ' ἀπὸ κρατὸς κόρυθ' εἵλετο φαίδιμος ̔́Εκτωρ,
	καὶ τὴν μὲν κατέθηκεν ἐπὶ χθονὶ παμφανόωσαν:
	αὐτὰρ ὅ γ' ὃν φίλον υἱὸν ἐπεὶ κύσε πῆλέ τε χερσὶν
	εἶπε δ' ἐπευξάμενος Διί τ' ἄλλοισίν τε θεοῖσι:
	Ζεῦ ἄλλοι τε θεοὶ δότε δὴ καὶ τόνδε γενέσθαι
	παῖδ' ἐμὸν ὡς καὶ ἐγώ περ ἀριπρεπέα Τρώεσσιν,
	ὧδε βίην τ' ἀγαθόν, καὶ ̓Ιλίου ἶφι ἀνάσσειν:
	καί ποτέ τις εἴποι πατρός γ' ὅδε πολλὸν ἀμείνων
	ἐκ πολέμου ἀνιόντα: φέροι δ' ἔναρα βροτόεντα
	κτείνας δήϊον ἄνδρα, χαρείη δὲ φρένα μήτηρ.
	ὣς εἰπὼν ἀλόχοιο φίλης ἐν χερσὶν ἔθηκε
	παῖδ' ἑόν: ἣ δ' ἄρα μιν κηώδεϊ δέξατο κόλπῳ
	δακρυόεν γελάσασα: πόσις δ' ἐλέησε νοήσας,
	χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:
	δαιμονίη μή μοί τι λίην ἀκαχίζεο θυμῷ:
	οὐ γάρ τίς μ' ὑπὲρ αἶσαν ἀνὴρ ̓́Αϊδι προϊάψει:
	μοῖραν δ' οὔ τινά φημι πεφυγμένον ἔμμεναι ἀνδρῶν,
	οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.
	ἀλλ' εἰς οἶκον ἰοῦσα τὰ ς' αὐτῆς ἔργα κόμιζε
	ἱστόν τ' ἠλακάτην τε, καὶ ἀμφιπόλοισι κέλευε
	ἔργον ἐποίχεσθαι: πόλεμος δ' ἄνδρεσσι μελήσει
	πᾶσι, μάλιστα δ' ἐμοί, τοὶ ̓Ιλίῳ ἐγγεγάασιν.
	ὣς ἄρα φωνήσας κόρυθ' εἵλετο φαίδιμος ̔́Εκτωρ
	ἵππουριν: ἄλοχος δὲ φίλη οἶκον δὲ βεβήκει
	ἐντροπαλιζομένη, θαλερὸν κατὰ δάκρυ χέουσα.
	αἶψα δ' ἔπειθ' ἵκανε δόμους εὖ ναιετάοντας
	̔́Εκτορος ἀνδροφόνοιο, κιχήσατο δ' ἔνδοθι πολλὰς
	ἀμφιπόλους, τῇσιν δὲ γόον πάσῃσιν ἐνῶρσεν.
	αἳ μὲν ἔτι ζωὸν γόον ̔́Εκτορα ᾧ ἐνὶ οἴκῳ:
	οὐ γάρ μιν ἔτ' ἔφαντο ὑπότροπον ἐκ πολέμοιο
	ἵξεσθαι προφυγόντα μένος καὶ χεῖρας ̓Αχαιῶν.
	οὐδὲ Πάρις δήθυνεν ἐν ὑψηλοῖσι δόμοισιν,
	ἀλλ' ὅ γ', ἐπεὶ κατέδυ κλυτὰ τεύχεα ποικίλα χαλκῷ,
	σεύατ' ἔπειτ' ἀνὰ ἄστυ ποσὶ κραιπνοῖσι πεποιθώς.
	ὡς δ' ὅτε τις στατὸς ἵππος ἀκοστήσας ἐπὶ φάτνῃ
	δεσμὸν ἀπορρήξας θείῃ πεδίοιο κροαίνων
	εἰωθὼς λούεσθαι ἐϋρρεῖος ποταμοῖο
	κυδιόων: ὑψοῦ δὲ κάρη ἔχει, ἀμφὶ δὲ χαῖται
	ὤμοις ἀί̈σσονται: ὃ δ' ἀγλαί̈ηφι πεποιθὼς
	ῥίμφά ἑ γοῦνα φέρει μετά τ' ἤθεα καὶ νομὸν ἵππων:
	ὣς υἱὸς Πριάμοιο Πάρις κατὰ Περγάμου ἄκρης
	τεύχεσι παμφαίνων ὥς τ' ἠλέκτωρ ἐβεβήκει
	καγχαλόων, ταχέες δὲ πόδες φέρον: αἶψα δ' ἔπειτα
	̔́Εκτορα δῖον ἔτετμεν ἀδελφεὸν εὖτ' ἄρ' ἔμελλε
	στρέψεσθ' ἐκ χώρης ὅθι ᾗ ὀάριζε γυναικί.
	τὸν πρότερος προσέειπεν ̓Αλέξανδρος θεοειδής:
	ἠθεῖ' ἦ μάλα δή σε καὶ ἐσσύμενον κατερύκω
	δηθύνων, οὐδ' ἦλθον ἐναίσιμον ὡς ἐκέλευες;
	τὸν δ' ἀπαμειβόμενος προσέφη κορυθαίολος ̔́Εκτωρ:
	δαιμόνι' οὐκ ἄν τίς τοι ἀνὴρ ὃς ἐναίσιμος εἴη
	ἔργον ἀτιμήσειε μάχης, ἐπεὶ ἄλκιμός ἐσσι:
	ἀλλὰ ἑκὼν μεθιεῖς τε καὶ οὐκ ἐθέλεις: τὸ δ' ἐμὸν κῆρ
	ἄχνυται ἐν θυμῷ, ὅθ' ὑπὲρ σέθεν αἴσχε' ἀκούω
	πρὸς Τρώων, οἳ ἔχουσι πολὺν πόνον εἵνεκα σεῖο.
	ἀλλ' ἴομεν: τὰ δ' ὄπισθεν ἀρεσσόμεθ', αἴ κέ ποθι Ζεὺς
	δώῃ ἐπουρανίοισι θεοῖς αἰειγενέτῃσι
	κρητῆρα στήσασθαι ἐλεύθερον ἐν μεγάροισιν
	ἐκ Τροίης ἐλάσαντας ἐϋκνήμιδας ̓Αχαιούς.
