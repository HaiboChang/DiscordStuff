	“Αἰολίην δ' ἐς νῆσον ἀφικόμεθ': ἔνθα δ' ἔναιεν
	Αἴολος ̔Ιπποτάδης, φίλος ἀθανάτοισι θεοῖσιν,
	πλωτῇ ἐνὶ νήσῳ: πᾶσαν δέ τέ μιν πέρι τεῖχος
	χάλκεον ἄρρηκτον, λισσὴ δ' ἀναδέδρομε πέτρη.
	τοῦ καὶ δώδεκα παῖδες ἐνὶ μεγάροις γεγάασιν,
	ἓξ μὲν θυγατέρες, ἓξ δ' υἱέες ἡβώοντες:
	ἔνθ' ὅ γε θυγατέρας πόρεν υἱάσιν εἶναι ἀκοίτις.
	οἱ δ' αἰεὶ παρὰ πατρὶ φίλῳ καὶ μητέρι κεδνῇ
	δαίνυνται, παρὰ δέ σφιν ὀνείατα μυρία κεῖται,
	κνισῆεν δέ τε δῶμα περιστεναχίζεται αὐλῇ
	ἤματα: νύκτας δ' αὖτε παρ' αἰδοίῃς ἀλόχοισιν
	εὕδους' ἔν τε τάπησι καὶ ἐν τρητοῖσι λέχεσσι.
	καὶ μὲν τῶν ἱκόμεσθα πόλιν καὶ δώματα καλά.
	μῆνα δὲ πάντα φίλει με καὶ ἐξερέεινεν ἕκαστα,
	̓́Ιλιον ̓Αργείων τε νέας καὶ νόστον ̓Αχαιῶν:
	καὶ μὲν ἐγὼ τῷ πάντα κατὰ μοῖραν κατέλεξα.
	ἀλλ' ὅτε δὴ καὶ ἐγὼν ὁδὸν ᾔτεον ἠδ' ἐκέλευον
	πεμπέμεν, οὐδέ τι κεῖνος ἀνήνατο, τεῦχε δὲ πομπήν.
	δῶκε δέ μ' ἐκδείρας ἀσκὸν βοὸς ἐννεώροιο,
	ἔνθα δὲ βυκτάων ἀνέμων κατέδησε κέλευθα:
	κεῖνον γὰρ ταμίην ἀνέμων ποίησε Κρονίων,
	ἠμὲν παυέμεναι ἠδ' ὀρνύμεν, ὅν κ' ἐθέλῃσι.
	νηὶ δ' ἐνὶ γλαφυρῇ κατέδει μέρμιθι φαεινῇ
	ἀργυρέῃ, ἵνα μή τι παραπνεύσῃ ὀλίγον περ:
	αὐτὰρ ἐμοὶ πνοιὴν Ζεφύρου προέηκεν ἀῆναι,
	ὄφρα φέροι νῆάς τε καὶ αὐτούς: οὐδ' ἄρ' ἔμελλεν
	ἐκτελέειν: αὐτῶν γὰρ ἀπωλόμεθ' ἀφραδίῃσιν.
	“ἐννῆμαρ μὲν ὁμῶς πλέομεν νύκτας τε καὶ ἦμαρ,
	τῇ δεκάτῃ δ' ἤδη ἀνεφαίνετο πατρὶς ἄρουρα,
	καὶ δὴ πυρπολέοντας ἐλεύσσομεν ἐγγὺς ἐόντες:
	ἔνθ' ἐμὲ μὲν γλυκὺς ὕπνος ἐπήλυθε κεκμηῶτα,
	αἰεὶ γὰρ πόδα νηὸς ἐνώμων, οὐδέ τῳ ἄλλῳ
	δῶχ' ἑτάρων, ἵνα θᾶσσον ἱκοίμεθα πατρίδα γαῖαν:
	οἱ δ' ἕταροι ἐπέεσσι πρὸς ἀλλήλους ἀγόρευον,
	καί μ' ἔφασαν χρυσόν τε καὶ ἄργυρον οἴκαδ' ἄγεσθαι
	δῶρα παρ' Αἰόλου μεγαλήτορος ̔Ιπποτάδαο.
	ὧδε δέ τις εἴπεσκεν ἰδὼν ἐς πλησίον ἄλλον:
	“‘ὦ πόποι, ὡς ὅδε πᾶσι φίλος καὶ τίμιός ἐστιν
	ἀνθρώποις, ὅτεών τε πόλιν καὶ γαῖαν ἵκηται.
	πολλὰ μὲν ἐκ Τροίης ἄγεται κειμήλια καλὰ
	ληίδος, ἡμεῖς δ' αὖτε ὁμὴν ὁδὸν ἐκτελέσαντες
	οἴκαδε νισσόμεθα κενεὰς σὺν χεῖρας ἔχοντες:
	καὶ νῦν οἱ τάδ' ἔδωκε χαριζόμενος φιλότητι
	Αἴολος. ἀλλ' ἄγε θᾶσσον ἰδώμεθα ὅττι τάδ' ἐστίν,
	ὅσσος τις χρυσός τε καὶ ἄργυρος ἀσκῷ ἔνεστιν.’
	“ὣς ἔφασαν, βουλὴ δὲ κακὴ νίκησεν ἑταίρων:
	ἀσκὸν μὲν λῦσαν, ἄνεμοι δ' ἐκ πάντες ὄρουσαν.
	τοὺς δ' αἶψ' ἁρπάξασα φέρεν πόντονδε θύελλα
	κλαίοντας, γαίης ἄπο πατρίδος. αὐτὰρ ἐγώ γε
	ἐγρόμενος κατὰ θυμὸν ἀμύμονα μερμήριξα,
	ἠὲ πεσὼν ἐκ νηὸς ἀποφθίμην ἐνὶ πόντῳ,
	ἦ ἀκέων τλαίην καὶ ἔτι ζωοῖσι μετείην.
	ἀλλ' ἔτλην καὶ ἔμεινα, καλυψάμενος δ' ἐνὶ νηὶ
	κείμην. αἱ δ' ἐφέροντο κακῇ ἀνέμοιο θυέλλῃ
	αὖτις ἐπ' Αἰολίην νῆσον,  στενάχοντο δ' ἑταῖροι.
	“ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ,
	αἶψα δὲ δεῖπνον ἕλοντο θοῇς παρὰ νηυσὶν ἑταῖροι.
	αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,
	δὴ τότ' ἐγὼ κήρυκά τ' ὀπασσάμενος καὶ ἑταῖρον
	βῆν εἰς Αἰόλου κλυτὰ δώματα: τὸν δ' ἐκίχανον
	δαινύμενον παρὰ ᾗ τ' ἀλόχῳ καὶ οἷσι τέκεσσιν.
	ἐλθόντες δ' ἐς δῶμα παρὰ σταθμοῖσιν ἐπ' οὐδοῦ
	ἑζόμεθ': οἱ δ' ἀνὰ θυμὸν ἐθάμβεον ἔκ τ' ἐρέοντο:
	“‘πῶς ἦλθες, ̓Οδυσεῦ; τίς τοι κακὸς ἔχραε δαίμων;
	ἦ μέν ς' ἐνδυκέως ἀπεπέμπομεν,  ὄφρ' ἀφίκοιο
	πατρίδα σὴν καὶ δῶμα καὶ εἴ πού τοι φίλον ἐστίν.’
	“ὣς φάσαν, αὐτὰρ ἐγὼ μετεφώνεον ἀχνύμενος κῆρ:
	“ἄασάν μ' ἕταροί τε κακοὶ πρὸς τοῖσί τε ὕπνος
	σχέτλιος. ἀλλ' ἀκέσασθε, φίλοι: δύναμις γὰρ ἐν ὑμῖν.’
	“ὣς ἐφάμην μαλακοῖσι καθαπτόμενος ἐπέεσσιν,
	οἱ δ' ἄνεῳ ἐγένοντο: πατὴρ δ' ἠμείβετο μύθῳ:
	“‘ἔρρ' ἐκ νήσου θᾶσσον, ἐλέγχιστε ζωόντων:
	οὐ γάρ μοι θέμις ἐστὶ κομιζέμεν οὐδ' ἀποπέμπειν
	ἄνδρα τόν, ὅς κε θεοῖσιν ἀπέχθηται μακάρεσσιν:
	ἔρρε,  ἐπεὶ ἄρα θεοῖσιν ἀπεχθόμενος τόδ' ἱκάνεις.’
	“ὣς εἰπὼν ἀπέπεμπε δόμων βαρέα στενάχοντα.
	ἔνθεν δὲ προτέρω πλέομεν ἀκαχήμενοι ἦτορ.
	τείρετο δ' ἀνδρῶν θυμὸς ὑπ' εἰρεσίης ἀλεγεινῆς
	ἡμετέρῃ ματίῃ, ἐπεὶ οὐκέτι φαίνετο πομπή.
	ἑξῆμαρ μὲν ὁμῶς πλέομεν νύκτας τε καὶ ἦμαρ,
	ἑβδομάτῃ δ' ἱκόμεσθα Λάμου αἰπὺ πτολίεθρον,
	Τηλέπυλον Λαιστρυγονίην, ὅθι ποιμένα ποιμὴν
	ἠπύει εἰσελάων, ὁ δέ τ' ἐξελάων ὑπακούει.
	ἔνθα κ' ἄυπνος ἀνὴρ δοιοὺς ἐξήρατο μισθούς,
	τὸν μὲν βουκολέων,  τὸν δ' ἄργυφα μῆλα νομεύων:
	ἐγγὺς γὰρ νυκτός τε καὶ ἤματός εἰσι κέλευθοι.
	ἔνθ' ἐπεὶ ἐς λιμένα κλυτὸν ἤλθομεν, ὃν πέρι πέτρη
	ἠλίβατος τετύχηκε διαμπερὲς ἀμφοτέρωθεν,
	ἀκταὶ δὲ προβλῆτες ἐναντίαι ἀλλήλῃσιν
	ἐν στόματι προύχουσιν,  ἀραιὴ δ' εἴσοδός ἐστιν,
	ἔνθ' οἵ γ' εἴσω πάντες ἔχον νέας ἀμφιελίσσας.
	αἱ μὲν ἄρ' ἔντοσθεν λιμένος κοίλοιο δέδεντο
	πλησίαι: οὐ μὲν γάρ ποτ' ἀέξετο κῦμά γ' ἐν αὐτῷ,
	οὔτε μέγ' οὔτ' ὀλίγον, λευκὴ δ' ἦν ἀμφὶ γαλήνη:
	αὐτὰρ ἐγὼν οἶος σχέθον ἔξω νῆα μέλαιναν,
	αὐτοῦ ἐπ' ἐσχατιῇ, πέτρης ἐκ πείσματα δήσας:
	ἔστην δὲ σκοπιὴν ἐς παιπαλόεσσαν ἀνελθών.
	ἔνθα μὲν οὔτε βοῶν οὔτ' ἀνδρῶν φαίνετο ἔργα,
	καπνὸν δ' οἶον ὁρῶμεν ἀπὸ χθονὸς ἀίσσοντα.
	δὴ τότ' ἐγὼν ἑτάρους προί̈ειν πεύθεσθαι ἰόντας,
	οἵ τινες ἀνέρες εἶεν ἐπὶ χθονὶ σῖτον ἔδοντες,
	ἄνδρε δύω κρίνας, τρίτατον κήρυχ' ἅμ' ὀπάσσας.
	οἱ δ' ἴσαν ἐκβάντες λείην ὁδόν, ᾗ περ ἄμαξαι
	ἄστυδ' ἀφ' ὑψηλῶν ὀρέων καταγίνεον ὕλην,
	κούρῃ δὲ ξύμβληντο πρὸ ἄστεος ὑδρευούσῃ,
	θυγατέρ' ἰφθίμῃ Λαιστρυγόνος ̓Αντιφάταο.
	ἡ μὲν ἄρ' ἐς κρήνην κατεβήσετο καλλιρέεθρον
	̓Αρτακίην: ἔνθεν γὰρ ὕδωρ προτὶ ἄστυ φέρεσκον:
	οἱ δὲ παριστάμενοι προσεφώνεον ἔκ τ' ἐρέοντο
	ὅς τις τῶνδ' εἴη βασιλεὺς καὶ οἷσιν ἀνάσσοι:
	ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ.
	οἱ δ' ἐπεὶ εἰσῆλθον κλυτὰ δώματα, τὴν δὲ γυναῖκα
	εὗρον, ὅσην τ' ὄρεος κορυφήν, κατὰ δ' ἔστυγον αὐτήν.
	ἡ δ' αἶψ' ἐξ ἀγορῆς ἐκάλει κλυτὸν ̓Αντιφατῆα,
	ὃν πόσιν,  ὃς δὴ τοῖσιν ἐμήσατο λυγρὸν ὄλεθρον.
	αὐτίχ' ἕνα μάρψας ἑτάρων ὡπλίσσατο δεῖπνον:
	τὼ δὲ δύ' ἀίξαντε φυγῇ ἐπὶ νῆας ἱκέσθην.
	αὐτὰρ ὁ τεῦχε βοὴν διὰ ἄστεος: οἱ δ' ἀίοντες
	φοίτων ἴφθιμοι Λαιστρυγόνες ἄλλοθεν ἄλλος,
	μυρίοι,  οὐκ ἄνδρεσσιν ἐοικότες, ἀλλὰ Γίγασιν.
	οἵ ῥ' ἀπὸ πετράων ἀνδραχθέσι χερμαδίοισιν
	βάλλον: ἄφαρ δὲ κακὸς κόναβος κατὰ νῆας ὀρώρει
	ἀνδρῶν τ' ὀλλυμένων νηῶν θ' ἅμα ἀγνυμενάων:
	ἰχθῦς δ' ὣς πείροντες ἀτερπέα δαῖτα φέροντο.
	ὄφρ' οἱ τοὺς ὄλεκον λιμένος πολυβενθέος ἐντός,
	τόφρα δ' ἐγὼ ξίφος ὀξὺ ἐρυσσάμενος παρὰ μηροῦ
	τῷ ἀπὸ πείσματ' ἔκοψα νεὸς κυανοπρῴροιο.
	αἶψα δ' ἐμοῖς ἑτάροισιν ἐποτρύνας ἐκέλευσα
	ἐμβαλέειν κώπῃς, ἵν' ὑπὲκ κακότητα φύγοιμεν:
	οἱ δ' ἅλα πάντες ἀνέρριψαν,  δείσαντες ὄλεθρον.
	ἀσπασίως δ' ἐς πόντον ἐπηρεφέας φύγε πέτρας
	νηῦς ἐμή: αὐτὰρ αἱ ἄλλαι ἀολλέες αὐτόθ' ὄλοντο.
	“ἔνθεν δὲ προτέρω πλέομεν ἀκαχήμενοι ἦτορ,
	ἄσμενοι ἐκ θανάτοιο, φίλους ὀλέσαντες ἑταίρους.
	Αἰαίην δ' ἐς νῆσον ἀφικόμεθ': ἔνθα δ' ἔναιε
	Κίρκη ἐυπλόκαμος, δεινὴ θεὸς αὐδήεσσα,
	αὐτοκασιγνήτη ὀλοόφρονος Αἰήταο:
	ἄμφω δ' ἐκγεγάτην φαεσιμβρότου ̓Ηελίοιο
	μητρός τ' ἐκ Πέρσης, τὴν ̓Ωκεανὸς τέκε παῖδα.
	ἔνθα δ' ἐπ' ἀκτῆς νηὶ κατηγαγόμεσθα σιωπῇ
	ναύλοχον ἐς λιμένα, καί τις θεὸς ἡγεμόνευεν.
	ἔνθα τότ' ἐκβάντες δύο τ' ἤματα καὶ δύο νύκτας
	κείμεθ' ὁμοῦ καμάτῳ τε καὶ ἄλγεσι θυμὸν ἔδοντες.
	ἀλλ' ὅτε δὴ τρίτον ἦμαρ ἐυπλόκαμος τέλες' ̓Ηώς,
	καὶ τότ' ἐγὼν ἐμὸν ἔγχος ἑλὼν καὶ φάσγανον ὀξὺ
	καρπαλίμως παρὰ νηὸς ἀνήιον ἐς περιωπήν,
	εἴ πως ἔργα ἴδοιμι βροτῶν ἐνοπήν τε πυθοίμην.
	ἔστην δὲ σκοπιὴν ἐς παιπαλόεσσαν ἀνελθών,
	καί μοι ἐείσατο καπνὸς ἀπὸ χθονὸς εὐρυοδείης,
	Κίρκης ἐν μεγάροισι,  διὰ δρυμὰ πυκνὰ καὶ ὕλην.
	μερμήριξα δ' ἔπειτα κατὰ φρένα καὶ κατὰ θυμὸν
	ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.
	ὧδε δέ μοι φρονέοντι δοάσσατο κέρδιον εἶναι,
	πρῶτ' ἐλθόντ' ἐπὶ νῆα θοὴν καὶ θῖνα θαλάσσης
	δεῖπνον ἑταίροισιν δόμεναι προέμεν τε πυθέσθαι.
	ἀλλ' ὅτε δὴ σχεδὸν ἦα κιὼν νεὸς ἀμφιελίσσης,
	καὶ τότε τίς με θεῶν ὀλοφύρατο μοῦνον ἐόντα,
	ὅς ῥά μοι ὑψίκερων ἔλαφον μέγαν εἰς ὁδὸν αὐτὴν
	ἧκεν. ὁ μὲν ποταμόνδε κατήιεν ἐκ νομοῦ ὕλης
	πιόμενος: δὴ γάρ μιν ἔχεν μένος ἠελίοιο.
	τὸν δ' ἐγὼ ἐκβαίνοντα κατ' ἄκνηστιν μέσα νῶτα
	πλῆξα: τὸ δ' ἀντικρὺ δόρυ χάλκεον ἐξεπέρησε,
	κὰδ δ' ἔπες' ἐν κονίῃσι μακών, ἀπὸ δ' ἔπτατο θυμός.
	τῷ δ' ἐγὼ ἐμβαίνων δόρυ χάλκεον ἐξ ὠτειλῆς
	εἰρυσάμην: τὸ μὲν αὖθι κατακλίνας ἐπὶ γαίῃ
	εἴας': αὐτὰρ ἐγὼ σπασάμην ῥῶπάς τε λύγους τε,
	πεῖσμα δ', ὅσον τ' ὄργυιαν, ἐυστρεφὲς ἀμφοτέρωθεν
	πλεξάμενος συνέδησα πόδας δεινοῖο πελώρου,
	βῆν δὲ καταλοφάδεια φέρων ἐπὶ νῆα μέλαιναν
	ἔγχει ἐρειδόμενος,  ἐπεὶ οὔ πως ἦεν ἐπ' ὤμου
	χειρὶ φέρειν ἑτέρῃ: μάλα γὰρ μέγα θηρίον ἦεν.
	κὰδ' δ' ἔβαλον προπάροιθε νεός, ἀνέγειρα δ' ἑταίρους
	μειλιχίοις ἐπέεσσι παρασταδὸν ἄνδρα ἕκαστον:
	“ὦ φίλοι, οὐ γάρ πω καταδυσόμεθ' ἀχνύμενοί περ
	εἰς ̓Αίδαο δόμους,  πρὶν μόρσιμον ἦμαρ ἐπέλθῃ:
	ἀλλ' ἄγετ', ὄφρ' ἐν νηὶ θοῇ βρῶσίς τε πόσις τε,
	μνησόμεθα βρώμης, μηδὲ τρυχώμεθα λιμῷ.’
	“ὣς ἐφάμην, οἱ δ' ὦκα ἐμοῖς ἐπέεσσι πίθοντο,
	ἐκ δὲ καλυψάμενοι παρὰ θῖν' ἁλὸς ἀτρυγέτοιο
	θηήσαντ' ἔλαφον: μάλα γὰρ μέγα θηρίον ἦεν.
	αὐτὰρ ἐπεὶ τάρπησαν ὁρώμενοι ὀφθαλμοῖσιν,
	χεῖρας νιψάμενοι τεύχοντ' ἐρικυδέα δαῖτα.
	ὣς τότε μὲν πρόπαν ἦμαρ ἐς ἠέλιον καταδύντα
	ἥμεθα δαινύμενοι κρέα τ' ἄσπετα καὶ μέθυ ἡδύ:
	ἦμος δ' ἠέλιος κατέδυ καὶ ἐπὶ κνέφας ἦλθε,
	δὴ τότε κοιμήθημεν ἐπὶ ῥηγμῖνι θαλάσσης.
	ἦμος δ' ἠριγένεια φάνη ῥοδοδάκτυλος ̓Ηώς,
	καὶ τότ' ἐγὼν ἀγορὴν θέμενος μετὰ πᾶσιν ἔειπον:
	“‘κέκλυτέ μευ μύθων, κακά περ πάσχοντες ἑταῖροι:
	ὦ φίλοι,  οὐ γάρ τ' ἴδμεν, ὅπῃ ζόφος οὐδ' ὅπῃ ἠώς,
	οὐδ' ὅπῃ ἠέλιος φαεσίμβροτος εἶς' ὑπὸ γαῖαν,
	οὐδ' ὅπῃ ἀννεῖται: ἀλλὰ φραζώμεθα θᾶσσον
	εἴ τις ἔτ' ἔσται μῆτις. ἐγὼ δ' οὔκ οἴομαι εἶναι.
	εἶδον γὰρ σκοπιὴν ἐς παιπαλόεσσαν ἀνελθὼν
	νῆσον,  τὴν πέρι πόντος ἀπείριτος ἐστεφάνωται:
	αὐτὴ δὲ χθαμαλὴ κεῖται: καπνὸν δ' ἐνὶ μέσσῃ
	ἔδρακον ὀφθαλμοῖσι διὰ δρυμὰ πυκνὰ καὶ ὕλην.’
	“ὣς ἐφάμην, τοῖσιν δὲ κατεκλάσθη φίλον ἦτορ
	μνησαμένοις ἔργων Λαιστρυγόνος ̓Αντιφάταο
	Κύκλωπός τε βίης μεγαλήτορος,  ἀνδροφάγοιο.
	κλαῖον δὲ λιγέως θαλερὸν κατὰ δάκρυ χέοντες:
	ἀλλ' οὐ γάρ τις πρῆξις ἐγίγνετο μυρομένοισιν.
	“αὐτὰρ ἐγὼ δίχα πάντας ἐυκνήμιδας ἑταίρους
	ἠρίθμεον, ἀρχὸν δὲ μετ' ἀμφοτέροισιν ὄπασσα:
	τῶν μὲν ἐγὼν ἦρχον,  τῶν δ' Εὐρύλοχος θεοειδής.
	κλήρους δ' ἐν κυνέῃ χαλκήρεϊ πάλλομεν ὦκα:
	ἐκ δ' ἔθορε κλῆρος μεγαλήτορος Εὐρυλόχοιο.
	βῆ δ' ἰέναι, ἅμα τῷ γε δύω καὶ εἴκος' ἑταῖροι
	κλαίοντες: κατὰ δ' ἄμμε λίπον γοόωντας ὄπισθεν.
	εὗρον δ' ἐν βήσσῃσι τετυγμένα δώματα Κίρκης
	ξεστοῖσιν λάεσσι, περισκέπτῳ ἐνὶ χώρῳ:
	ἀμφὶ δέ μιν λύκοι ἦσαν ὀρέστεροι ἠδὲ λέοντες,
	τοὺς αὐτὴ κατέθελξεν, ἐπεὶ κακὰ φάρμακ' ἔδωκεν.
	οὐδ' οἵ γ' ὡρμήθησαν ἐπ' ἀνδράσιν, ἀλλ' ἄρα τοί γε
	οὐρῇσιν μακρῇσι περισσαίνοντες ἀνέσταν.
	ὡς δ' ὅτ' ἂν ἀμφὶ ἄνακτα κύνες δαίτηθεν ἰόντα
	σαίνως', αἰεὶ γάρ τε φέρει μειλίγματα θυμοῦ,
	ὣς τοὺς ἀμφὶ λύκοι κρατερώνυχες ἠδὲ λέοντες
	σαῖνον: τοὶ δ' ἔδεισαν, ἐπεὶ ἴδον αἰνὰ πέλωρα.
	ἔσταν δ' ἐν προθύροισι θεᾶς καλλιπλοκάμοιο,
	Κίρκης δ' ἔνδον ἄκουον ἀειδούσης ὀπὶ καλῇ,
	ἱστὸν ἐποιχομένης μέγαν ἄμβροτον, οἷα θεάων
	λεπτά τε καὶ χαρίεντα καὶ ἀγλαὰ ἔργα πέλονται.
	τοῖσι δὲ μύθων ἦρχε Πολίτης ὄρχαμος ἀνδρῶν,
	ὅς μοι κήδιστος ἑτάρων ἦν κεδνότατός τε:
	“ὦ φίλοι, ἔνδον γάρ τις ἐποιχομένη μέγαν ἱστὸν
	καλὸν ἀοιδιάει, δάπεδον δ' ἅπαν ἀμφιμέμυκεν,
	ἢ θεὸς ἠὲ γυνή: ἀλλὰ φθεγγώμεθα θᾶσσον.’
	“ὣς ἄρ' ἐφώνησεν, τοὶ δὲ φθέγγοντο καλεῦντες.
	ἡ δ' αἶψ' ἐξελθοῦσα θύρας ὤιξε φαεινὰς
	καὶ κάλει: οἱ δ' ἅμα πάντες ἀιδρείῃσιν ἕποντο:
	Εὐρύλοχος δ' ὑπέμεινεν, ὀισάμενος δόλον εἶναι.
	εἷσεν δ' εἰσαγαγοῦσα κατὰ κλισμούς τε θρόνους τε,
	ἐν δέ σφιν τυρόν τε καὶ ἄλφιτα καὶ μέλι χλωρὸν
	οἴνῳ Πραμνείῳ ἐκύκα: ἀνέμισγε δὲ σίτῳ
	φάρμακα λύγρ', ἵνα πάγχυ λαθοίατο πατρίδος αἴης.
	αὐτὰρ ἐπεὶ δῶκέν τε καὶ ἔκπιον, αὐτίκ' ἔπειτα
	ῥάβδῳ πεπληγυῖα κατὰ συφεοῖσιν ἐέργνυ.
	οἱ δὲ συῶν μὲν ἔχον κεφαλὰς φωνήν τε τρίχας τε
	καὶ δέμας, αὐτὰρ νοῦς ἦν ἔμπεδος, ὡς τὸ πάρος περ.
	ὣς οἱ μὲν κλαίοντες ἐέρχατο,  τοῖσι δὲ Κίρκη
	πάρ ῥ' ἄκυλον βάλανόν τε βάλεν καρπόν τε κρανείης
	ἔδμεναι, οἷα σύες χαμαιευνάδες αἰὲν ἔδουσιν.
	“Εὐρύλοχος δ' αἶψ' ἦλθε θοὴν ἐπὶ νῆα μέλαιναν
	ἀγγελίην ἑτάρων ἐρέων καὶ ἀδευκέα πότμον.
	οὐδέ τι ἐκφάσθαι δύνατο ἔπος ἱέμενός περ,
	κῆρ ἄχεϊ μεγάλῳ βεβολημένος: ἐν δέ οἱ ὄσσε
	δακρυόφιν πίμπλαντο, γόον δ' ὠίετο θυμός.
	ἀλλ' ὅτε δή μιν πάντες ἀγασσάμεθ' ἐξερέοντες,
	καὶ τότε τῶν ἄλλων ἑτάρων κατέλεξεν ὄλεθρον:
	“‘ἤιομεν, ὡς ἐκέλευες, ἀνὰ δρυμά, φαίδιμ' ̓Οδυσσεῦ:
	εὕρομεν ἐν βήσσῃσι τετυγμένα δώματα καλὰ
	ξεστοῖσιν λάεσσι, περισκέπτῳ ἐνὶ χώρῳ.
	ἔνθα δέ τις μέγαν ἱστὸν ἐποιχομένη λίγ' ἄειδεν,
	ἢ θεὸς ἠὲ γυνή: τοὶ δὲ φθέγγοντο καλεῦντες.
	ἡ δ' αἶψ' ἐξελθοῦσα θύρας ὤιξε φαεινὰς
	καὶ κάλει: οἱ δ' ἅμα πάντες ἀιδρείῃσιν ἕποντο:
	αὐτὰρ ἐγὼν ὑπέμεινα, ὀισάμενος δόλον εἶναι.
	οἱ δ' ἅμ' ἀιστώθησαν ἀολλέες, οὐδέ τις αὐτῶν
	ἐξεφάνη: δηρὸν δὲ καθήμενος ἐσκοπίαζον.’
	“ὣς ἔφατ', αὐτὰρ ἐγὼ περὶ μὲν ξίφος ἀργυρόηλον
	ὤμοιιν βαλόμην, μέγα χάλκεον, ἀμφὶ δὲ τόξα:
	τὸν δ' ἂψ ἠνώγεα αὐτὴν ὁδὸν ἡγήσασθαι.
	αὐτὰρ ὅ γ' ἀμφοτέρῃσι λαβὼν ἐλλίσσετο γούνων
	καί μ' ὀλοφυρόμενος ἔπεα πτερόεντα προσηύδα:
	“‘μή μ' ἄγε κεῖς' ἀέκοντα, διοτρεφές, ἀλλὰ λίπ' αὐτοῦ.
	οἶδα γάρ, ὡς οὔτ' αὐτὸς ἐλεύσεαι οὔτε τιν' ἄλλον
	ἄξεις σῶν ἑτάρων. ἀλλὰ ξὺν τοίσδεσι θᾶσσον
	φεύγωμεν: ἔτι γάρ κεν ἀλύξαιμεν κακὸν ἦμαρ.’
	“ὣς ἔφατ', αὐτὰρ ἐγώ μιν ἀμειβόμενος προσέειπον:
	Εὐρύλοχ',  ἦ τοι μὲν σὺ μέν' αὐτοῦ τῷδ' ἐνὶ χώρῳ
	ἔσθων καὶ πίνων κοίλῃ παρὰ νηὶ μελαίνῃ:
	αὐτὰρ ἐγὼν εἶμι, κρατερὴ δέ μοι ἔπλετ' ἀνάγκη.’
	“ὣς εἰπὼν παρὰ νηὸς ἀνήιον ἠδὲ θαλάσσης.
	ἀλλ' ὅτε δὴ ἄρ' ἔμελλον ἰὼν ἱερὰς ἀνὰ βήσσας
	Κίρκης ἵξεσθαι πολυφαρμάκου ἐς μέγα δῶμα,
	ἔνθα μοι ̔Ερμείας χρυσόρραπις ἀντεβόλησεν
	ἐρχομένῳ πρὸς δῶμα, νεηνίῃ ἀνδρὶ ἐοικώς,
	πρῶτον ὑπηνήτῃ, τοῦ περ χαριεστάτη ἥβη:
	ἔν τ' ἄρα μοι φῦ χειρί,  ἔπος τ' ἔφατ' ἔκ τ' ὀνόμαζε:
	“‘πῇ δὴ αὖτ', ὦ δύστηνε, δι' ἄκριας ἔρχεαι οἶος,
	χώρου ἄιδρις ἐών; ἕταροι δέ τοι οἵδ' ἐνὶ Κίρκης
	ἔρχαται ὥς τε σύες πυκινοὺς κευθμῶνας ἔχοντες.
	ἦ τοὺς λυσόμενος δεῦρ' ἔρχεαι; οὐδέ σέ φημι
	αὐτὸν νοστήσειν,  μενέεις δὲ σύ γ', ἔνθα περ ἄλλοι.
	ἀλλ' ἄγε δή σε κακῶν ἐκλύσομαι ἠδὲ σαώσω.
	τῆ, τόδε φάρμακον ἐσθλὸν ἔχων ἐς δώματα Κίρκης
	ἔρχευ, ὅ κέν τοι κρατὸς ἀλάλκῃσιν κακὸν ἦμαρ.
	πάντα δέ τοι ἐρέω ὀλοφώια δήνεα Κίρκης.
	τεύξει τοι κυκεῶ,  βαλέει δ' ἐν φάρμακα σίτῳ.
	ἀλλ' οὐδ' ὣς θέλξαι σε δυνήσεται: οὐ γὰρ ἐάσει
	φάρμακον ἐσθλόν, ὅ τοι δώσω, ἐρέω δὲ ἕκαστα.
	ὁππότε κεν Κίρκη ς' ἐλάσῃ περιμήκεϊ ῥάβδῳ,
	δὴ τότε σὺ ξίφος ὀξὺ ἐρυσσάμενος παρὰ μηροῦ
	Κίρκῃ ἐπαῖξαι,  ὥς τε κτάμεναι μενεαίνων.
	ἡ δέ ς' ὑποδείσασα κελήσεται εὐνηθῆναι:
	ἔνθα σὺ μηκέτ' ἔπειτ' ἀπανήνασθαι θεοῦ εὐνήν,
	ὄφρα κέ τοι λύσῃ θ' ἑτάρους αὐτόν τε κομίσσῃ:
	ἀλλὰ κέλεσθαί μιν μακάρων μέγαν ὅρκον ὀμόσσαι,
	μή τί τοι αὐτῷ πῆμα κακὸν βουλευσέμεν ἄλλο,
	μή ς' ἀπογυμνωθέντα κακὸν καὶ ἀνήνορα θήῃ.’
	“ὣς ἄρα φωνήσας πόρε φάρμακον ἀργεϊφόντης
	ἐκ γαίης ἐρύσας, καί μοι φύσιν αὐτοῦ ἔδειξε.
	ῥίζῃ μὲν μέλαν ἔσκε, γάλακτι δὲ εἴκελον ἄνθος:
	μῶλυ δέ μιν καλέουσι θεοί: χαλεπὸν δέ τ' ὀρύσσειν
	ἀνδράσι γε θνητοῖσι, θεοὶ δέ τε πάντα δύνανται.
	̔Ερμείας μὲν ἔπειτ' ἀπέβη πρὸς μακρὸν ̓́Ολυμπον
	νῆσον ἀν' ὑλήεσσαν, ἐγὼ δ' ἐς δώματα Κίρκης
	ἤια, πολλὰ δέ μοι κραδίη πόρφυρε κιόντι.
	ἔστην δ' εἰνὶ θύρῃσι θεᾶς καλλιπλοκάμοιο:
	ἔνθα στὰς ἐβόησα, θεὰ δέ μευ ἔκλυεν αὐδῆς.
	ἡ δ' αἶψ' ἐξελθοῦσα θύρας ὤιξε φαεινὰς
	καὶ κάλει: αὐτὰρ ἐγὼν ἑπόμην ἀκαχήμενος ἦτορ.
	εἷσε δέ μ' εἰσαγαγοῦσα ἐπὶ θρόνου ἀργυροήλου
	καλοῦ δαιδαλέου: ὑπὸ δὲ θρῆνυς ποσὶν ἦεν:
	τεῦχε δέ μοι κυκεῶ χρυσέῳ δέπαι, ὄφρα πίοιμι,
	ἐν δέ τε φάρμακον ἧκε, κακὰ φρονέους' ἐνὶ θυμῷ.
	αὐτὰρ ἐπεὶ δῶκέν τε καὶ ἔκπιον, οὐδέ μ' ἔθελξε,
	ῥάβδῳ πεπληγυῖα ἔπος τ' ἔφατ' ἔκ τ' ὀνόμαζεν:
	‘ἔρχεο νῦν συφεόνδε,  μετ' ἄλλων λέξο ἑταίρων.’
	“ὣς φάτ', ἐγὼ δ' ἄορ ὀξὺ ἐρυσσάμενος παρὰ μηροῦ
	Κίρκῃ ἐπήιξα ὥς τε κτάμεναι μενεαίνων.
	ἡ δὲ μέγα ἰάχουσα ὑπέδραμε καὶ λάβε γούνων,
	καί μ' ὀλοφυρομένη ἔπεα πτερόεντα προσηύδα:
	“‘τίς πόθεν εἰς ἀνδρῶν; πόθι τοι πόλις ἠδὲ τοκῆες;
	θαῦμά μ' ἔχει ὡς οὔ τι πιὼν τάδε φάρμακ' ἐθέλχθης:
	οὐδὲ γὰρ οὐδέ τις ἄλλος ἀνὴρ τάδε φάρμακ' ἀνέτλη,
	ὅς κε πίῃ καὶ πρῶτον ἀμείψεται ἕρκος ὀδόντων.
	σοὶ δέ τις ἐν στήθεσσιν ἀκήλητος νόος ἐστίν.
	ἦ σύ γ' ̓Οδυσσεύς ἐσσι πολύτροπος,  ὅν τέ μοι αἰεὶ
	φάσκεν ἐλεύσεσθαι χρυσόρραπις ἀργεϊφόντης,
	ἐκ Τροίης ἀνιόντα θοῇ σὺν νηὶ μελαίνῃ.
	ἀλλ' ἄγε δὴ κολεῷ μὲν ἄορ θέο, νῶι δ' ἔπειτα
	εὐνῆς ἡμετέρης ἐπιβείομεν, ὄφρα μιγέντε
	εὐνῇ καὶ φιλότητι πεποίθομεν ἀλλήλοισιν.’
	“ὣς ἔφατ', αὐτὰρ ἐγώ μιν ἀμειβόμενος προσέειπον:
	‘ὦ Κίρκη, πῶς γάρ με κέλεαι σοὶ ἤπιον εἶναι,
	ἥ μοι σῦς μὲν ἔθηκας ἐνὶ μεγάροισιν ἑταίρους,
	αὐτὸν δ' ἐνθάδ' ἔχουσα δολοφρονέουσα κελεύεις
	ἐς θάλαμόν τ' ἰέναι καὶ σῆς ἐπιβήμεναι εὐνῆς,
	ὄφρα με γυμνωθέντα κακὸν καὶ ἀνήνορα θήῃς.
	οὐδ' ἂν ἐγώ γ' ἐθέλοιμι τεῆς ἐπιβήμεναι εὐνῆς,
	εἰ μή μοι τλαίης γε, θεά, μέγαν ὅρκον ὀμόσσαι
	μή τί μοι αὐτῷ πῆμα κακὸν βουλευσέμεν ἄλλο.’
	“ὣς ἐφάμην,  ἡ δ' αὐτίκ' ἀπώμνυεν, ὡς ἐκέλευον.
	αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,
	καὶ τότ' ἐγὼ Κίρκης ἐπέβην περικαλλέος εὐνῆς.
	“ἀμφίπολοι δ' ἄρα τέως μὲν ἐνὶ μεγάροισι πένοντο
	τέσσαρες, αἵ οἱ δῶμα κάτα δρήστειραι ἔασι:
	γίγνονται δ' ἄρα ταί γ' ἔκ τε κρηνέων ἀπό τ' ἀλσέων
	ἔκ θ' ἱερῶν ποταμῶν, οἵ τ' εἰς ἅλαδε προρέουσι.
	τάων ἡ μὲν ἔβαλλε θρόνοις ἔνι ῥήγεα καλὰ
	πορφύρεα καθύπερθ', ὑπένερθε δὲ λῖθ' ὑπέβαλλεν:
	ἡ δ' ἑτέρη προπάροιθε θρόνων ἐτίταινε τραπέζας
	ἀργυρέας,  ἐπὶ δέ σφι τίθει χρύσεια κάνεια:
	ἡ δὲ τρίτη κρητῆρι μελίφρονα οἶνον ἐκίρνα
	ἡδὺν ἐν ἀργυρέῳ, νέμε δὲ χρύσεια κύπελλα:
	ἡ δὲ τετάρτη ὕδωρ ἐφόρει καὶ πῦρ ἀνέκαιε
	πολλὸν ὑπὸ τρίποδι μεγάλῳ: ἰαίνετο δ' ὕδωρ.
	αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,
	ἔς ῥ' ἀσάμινθον ἕσασα λό' ἐκ τρίποδος μεγάλοιο,
	θυμῆρες κεράσασα, κατὰ κρατός τε καὶ ὤμων,
	ὄφρα μοι ἐκ κάματον θυμοφθόρον εἵλετο γυίων.
	αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,
	ἀμφὶ δέ με χλαῖναν καλὴν βάλεν ἠδὲ χιτῶνα,
	εἷσε δέ μ' εἰσαγαγοῦσα ἐπὶ θρόνου ἀργυροήλου
	καλοῦ δαιδαλέου, ὑπὸ δὲ θρῆνυς ποσὶν ἦεν:
	χέρνιβα δ' ἀμφίπολος προχόῳ ἐπέχευε φέρουσα
	καλῇ χρυσείῃ, ὑπὲρ ἀργυρέοιο λέβητος,
	νίψασθαι: παρὰ δὲ ξεστὴν ἐτάνυσσε τράπεζαν.
	σῖτον δ' αἰδοίη ταμίη παρέθηκε φέρουσα,
	εἴδατα πόλλ' ἐπιθεῖσα, χαριζομένη παρεόντων.
	ἐσθέμεναι δ' ἐκέλευεν: ἐμῷ δ' οὐχ ἥνδανε θυμῷ,
	ἀλλ' ἥμην ἀλλοφρονέων, κακὰ δ' ὄσσετο θυμός.
	“Κίρκη δ' ὡς ἐνόησεν ἔμ' ἥμενον οὐδ' ἐπὶ σίτῳ
	χεῖρας ἰάλλοντα, κρατερὸν δέ με πένθος ἔχοντα,
	ἄγχι παρισταμένη ἔπεα πτερόεντα προσηύδα:
	“ ‘τίφθ' οὕτως, ̓Οδυσεῦ, κατ' ἄρ' ἕζεαι ἶσος ἀναύδῳ,
	θυμὸν ἔδων, βρώμης δ' οὐχ ἅπτεαι οὐδὲ ποτῆτος;
	ἦ τινά που δόλον ἄλλον ὀίεαι: οὐδέ τί σε χρὴ
	δειδίμεν: ἤδη γάρ τοι ἀπώμοσα καρτερὸν ὅρκον.’
	“ὣς ἔφατ', αὐτὰρ ἐγώ μιν ἀμειβόμενος προσέειπον:
	‘ὦ Κίρκη, τίς γάρ κεν ἀνήρ, ὃς ἐναίσιμος εἴη,
	πρὶν τλαίη πάσσασθαι ἐδητύος ἠδὲ ποτῆτος,
	πρὶν λύσασθ' ἑτάρους καὶ ἐν ὀφθαλμοῖσιν ἰδέσθαι;
	ἀλλ' εἰ δὴ πρόφρασσα πιεῖν φαγέμεν τε κελεύεις,
	λῦσον, ἵν' ὀφθαλμοῖσιν ἴδω ἐρίηρας ἑταίρους.’
	“ὣς ἐφάμην, Κίρκη δὲ διὲκ μεγάροιο βεβήκει
	ῥάβδον ἔχους' ἐν χειρί, θύρας δ' ἀνέῳξε συφειοῦ,
	ἐκ δ' ἔλασεν σιάλοισιν ἐοικότας ἐννεώροισιν.
	οἱ μὲν ἔπειτ' ἔστησαν ἐναντίοι, ἡ δὲ δι' αὐτῶν
	ἐρχομένη προσάλειφεν ἑκάστῳ φάρμακον ἄλλο.
	τῶν δ' ἐκ μὲν μελέων τρίχες ἔρρεον, ἃς πρὶν ἔφυσε
	φάρμακον οὐλόμενον, τό σφιν πόρε πότνια Κίρκη:
	ἄνδρες δ' ἂψ ἐγένοντο νεώτεροι ἢ πάρος ἦσαν,
	καὶ πολὺ καλλίονες καὶ μείζονες εἰσοράασθαι.
	ἔγνωσαν δέ μ' ἐκεῖνοι ἔφυν τ' ἐν χερσὶν ἕκαστος.
	πᾶσιν δ' ἱμερόεις ὑπέδυ γόος, ἀμφὶ δὲ δῶμα
	σμερδαλέον κονάβιζε: θεὰ δ' ἐλέαιρε καὶ αὐτή.
	“ἡ δέ μευ ἄγχι στᾶσα προσηύδα δῖα θεάων:
	‘διογενὲς Λαερτιάδη, πολυμήχαν' ̓Οδυσσεῦ,
	ἔρχεο νῦν ἐπὶ νῆα θοὴν καὶ θῖνα θαλάσσης.
	νῆα μὲν ἂρ πάμπρωτον ἐρύσσατε ἤπειρόνδε,
	κτήματα δ' ἐν σπήεσσι πελάσσατε ὅπλα τε πάντα:
	αὐτὸς δ' ἂψ ἰέναι καὶ ἄγειν ἐρίηρας ἑταίρους.’
	“ὣς ἔφατ', αὐτὰρ ἐμοί γ' ἐπεπείθετο θυμὸς ἀγήνωρ,
	βῆν δ' ἰέναι ἐπὶ νῆα θοὴν καὶ θῖνα θαλάσσης.
	εὗρον ἔπειτ' ἐπὶ νηὶ θοῇ ἐρίηρας ἑταίρους
	οἴκτρ' ὀλοφυρομένους, θαλερὸν κατὰ δάκρυ χέοντας.
	ὡς δ' ὅτ' ἂν ἄγραυλοι πόριες περὶ βοῦς ἀγελαίας,
	ἐλθούσας ἐς κόπρον, ἐπὴν βοτάνης κορέσωνται,
	πᾶσαι ἅμα σκαίρουσιν ἐναντίαι: οὐδ' ἔτι σηκοὶ
	ἴσχους', ἀλλ' ἁδινὸν μυκώμεναι ἀμφιθέουσι:
	μητέρας: ὣς ἔμ' ἐκεῖνοι ἐπεὶ ἴδον ὀφθαλμοῖσι,
	δακρυόεντες ἔχυντο: δόκησε δ' ἄρα σφίσι θυμὸς
	ὣς ἔμεν, ὡς εἰ πατρίδ' ἱκοίατο καὶ πόλιν αὐτὴν
	τρηχείης ̓Ιθάκης, ἵνα τ' ἔτραφεν ἠδ' ἐγένοντο.
	καί μ' ὀλοφυρόμενοι ἔπεα πτερόεντα προσηύδων:
	“ ‘σοὶ μὲν νοστήσαντι, διοτρεφές, ὣς ἐχάρημεν,
	ὡς εἴ τ' εἰς ̓Ιθάκην ἀφικοίμεθα πατρίδα γαῖαν:
	ἀλλ' ἄγε, τῶν ἄλλων ἑτάρων κατάλεξον ὄλεθρον.’
	“ὣς ἔφαν, αὐτὰρ ἐγὼ προσέφην μαλακοῖς ἐπέεσσι:
	‘νῆα μὲν ἂρ πάμπρωτον ἐρύσσομεν ἤπειρόνδε,
	κτήματα δ' ἐν σπήεσσι πελάσσομεν ὅπλα τε πάντα:
	αὐτοὶ δ' ὀτρύνεσθε ἐμοὶ ἅμα πάντες ἕπεσθαι,
	ὄφρα ἴδηθ' ἑτάρους ἱεροῖς ἐν δώμασι Κίρκης
	πίνοντας καὶ ἔδοντας: ἐπηετανὸν γὰρ ἔχουσιν.’
	“ὣς ἐφάμην, οἱ δ' ὦκα ἐμοῖς ἐπέεσσι πίθοντο.
	Εὐρύλοχος δέ μοι οἶος ἐρύκανε πάντας ἑταίρους:
	καί σφεας φωνήσας ἔπεα πτερόεντα προσηύδα:
	“‘ἆ δειλοί, πός' ἴμεν; τί κακῶν ἱμείρετε τούτων;
	Κίρκης ἐς μέγαρον καταβήμεναι, ἥ κεν ἅπαντας
	ἢ σῦς ἠὲ λύκους ποιήσεται ἠὲ λέοντας,
	οἵ κέν οἱ μέγα δῶμα φυλάσσοιμεν καὶ ἀνάγκῃ,
	ὥς περ Κύκλωψ ἔρξ',  ὅτε οἱ μέσσαυλον ἵκοντο
	ἡμέτεροι ἕταροι, σὺν δ' ὁ θρασὺς εἵπετ' ̓Οδυσσεύς:
	τούτου γὰρ καὶ κεῖνοι ἀτασθαλίῃσιν ὄλοντο.’
	“ὣς ἔφατ', αὐτὰρ ἐγώ γε μετὰ φρεσὶ μερμήριξα,
	σπασσάμενος τανύηκες ἄορ παχέος παρὰ μηροῦ,
	τῷ οἱ ἀποπλήξας κεφαλὴν οὖδάσδε πελάσσαι,
	καὶ πηῷ περ ἐόντι μάλα σχεδόν: ἀλλά μ' ἑταῖροι
	μειλιχίοις ἐπέεσσιν ἐρήτυον ἄλλοθεν ἄλλος:
	“‘διογενές, τοῦτον μὲν ἐάσομεν, εἰ σὺ κελεύεις,
	αὐτοῦ πὰρ νηί τε μένειν καὶ νῆα ἔρυσθαι:
	ἡμῖν δ' ἡγεμόνευ' ἱερὰ πρὸς δώματα Κίρκης.’
	“ὣς φάμενοι παρὰ νηὸς ἀνήιον ἠδὲ θαλάσσης.
	οὐδὲ μὲν Εὐρύλοχος κοίλῃ παρὰ νηὶ λέλειπτο,
	ἀλλ' ἕπετ': ἔδεισεν γὰρ ἐμὴν ἔκπαγλον ἐνιπήν.
	“τόφρα δὲ τοὺς ἄλλους ἑτάρους ἐν δώμασι Κίρκη
	ἐνδυκέως λοῦσέν τε καὶ ἔχρισεν λίπ' ἐλαίῳ,
	ἀμφὶ δ' ἄρα χλαίνας οὔλας βάλεν ἠδὲ χιτῶνας:
	δαινυμένους δ' ἐὺ πάντας ἐφεύρομεν ἐν μεγάροισιν.
	οἱ δ' ἐπεὶ ἀλλήλους εἶδον φράσσαντό τ' ἐσάντα,
	κλαῖον ὀδυρόμενοι, περὶ δὲ στεναχίζετο δῶμα.
	ἡ δέ μευ ἄγχι στᾶσα προσηύδα δῖα θεάων:
	“‘μηκέτι νῦν θαλερὸν γόον ὄρνυτε: οἶδα καὶ αὐτὴ
	ἠμὲν ὅς' ἐν πόντῳ πάθετ' ἄλγεα ἰχθυόεντι,
	ἠδ' ὅς' ἀνάρσιοι ἄνδρες ἐδηλήσαντ' ἐπὶ χέρσου.
	ἀλλ' ἄγετ' ἐσθίετε βρώμην καὶ πίνετε οἶνον,
	εἰς ὅ κεν αὖτις θυμὸν ἐνὶ στήθεσσι λάβητε,
	οἷον ὅτε πρώτιστον ἐλείπετε πατρίδα γαῖαν
	τρηχείης ̓Ιθάκης. νῦν δ' ἀσκελέες καὶ ἄθυμοι,
	αἰὲν ἄλης χαλεπῆς μεμνημένοι, οὐδέ ποθ' ὕμιν
	θυμὸς ἐν εὐφροσύνῃ,  ἐπεὶ ἦ μάλα πολλὰ πέποσθε.’
	“ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.
	ἔνθα μὲν ἤματα πάντα τελεσφόρον εἰς ἐνιαυτὸν
	ἥμεθα δαινύμενοι κρέα τ' ἄσπετα καὶ μέθυ ἡδύ:
	ἀλλ' ὅτε δή ῥ' ἐνιαυτὸς ἔην, περὶ δ' ἔτραπον ὧραι
	μηνῶν φθινόντων,  περὶ δ' ἤματα μακρὰ τελέσθη,
	καὶ τότε μ' ἐκκαλέσαντες ἔφαν ἐρίηρες ἑταῖροι:
	“‘δαιμόνι', ἤδη νῦν μιμνήσκεο πατρίδος αἴης,
	εἴ τοι θέσφατόν ἐστι σαωθῆναι καὶ ἱκέσθαι
	οἶκον ἐς ὑψόροφον καὶ σὴν ἐς πατρίδα γαῖαν.’
	“ὣς ἔφαν, αὐτὰρ ἐμοί γ' ἐπεπείθετο θυμὸς ἀγήνωρ.
	ὣς τότε μὲν πρόπαν ἦμαρ ἐς ἠέλιον καταδύντα
	ἥμεθα, δαινύμενοι κρέα τ' ἄσπετα καὶ μέθυ ἡδύ:
	ἦμος δ' ἠέλιος κατέδυ καὶ ἐπὶ κνέφας ἦλθεν,
	οἱ μὲν κοιμήσαντο κατὰ μέγαρα σκιόεντα.
	αὐτὰρ ἐγὼ Κίρκης ἐπιβὰς περικαλλέος εὐνῆς
	γούνων ἐλλιτάνευσα, θεὰ δέ μευ ἔκλυεν αὐδῆς:
	καί μιν φωνήσας ἔπεα πτερόεντα προσηύδων:
	“‘ὢ Κίρκη, τέλεσόν μοι ὑπόσχεσιν ἥν περ ὑπέστης,
	οἴκαδε πεμψέμεναι: θυμὸς δέ μοι ἔσσυται ἤδη,
	ἠδ' ἄλλων ἑτάρων,  οἵ μευ φθινύθουσι φίλον κῆρ
	ἀμφ' ἔμ' ὀδυρόμενοι, ὅτε που σύ γε νόσφι γένηαι.’
	“ὣς ἐφάμην, ἡ δ' αὐτίκ' ἀμείβετο δῖα θεάων:
	‘διογενὲς Λαερτιάδη, πολυμήχαν' ̓Οδυσσεῦ,
	μηκέτι νῦν ἀέκοντες ἐμῷ ἐνὶ μίμνετε οἴκῳ.
	ἀλλ' ἄλλην χρὴ πρῶτον ὁδὸν τελέσαι καὶ ἱκέσθαι
	εἰς ̓Αίδαο δόμους καὶ ἐπαινῆς Περσεφονείης,
	ψυχῇ χρησομένους Θηβαίου Τειρεσίαο,
	μάντηος ἀλαοῦ, τοῦ τε φρένες ἔμπεδοί εἰσι:
	τῷ καὶ τεθνηῶτι νόον πόρε Περσεφόνεια,
	οἴῳ πεπνῦσθαι,  τοὶ δὲ σκιαὶ ἀίσσουσιν.’
	“ὣς ἔφατ', αὐτὰρ ἐμοί γε κατεκλάσθη φίλον ἦτορ:
	κλαῖον δ' ἐν λεχέεσσι καθήμενος, οὐδέ νύ μοι κῆρ
	ἤθελ' ἔτι ζώειν καὶ ὁρᾶν φάος ἠελίοιο.
	αὐτὰρ ἐπεὶ κλαίων τε κυλινδόμενος τ' ἐκορέσθην,
	καὶ τότε δή μιν ἔπεσσιν ἀμειβόμενος προσέειπον:
	“‘ὢ Κίρκη, τίς γὰρ ταύτην ὁδὸν ἡγεμονεύσει;
	εἰς ̓́Αϊδος δ' οὔ πώ τις ἀφίκετο νηὶ μελαίνῃ.’
	“ὣς ἐφάμην, ἡ δ' αὐτίκ' ἀμείβετο δῖα θεάων:
	‘διογενὲς Λαερτιάδη, πολυμήχαν' ̓Οδυσσεῦ,
	μή τί τοι ἡγεμόνος γε ποθὴ παρὰ νηὶ μελέσθω,
	ἱστὸν δὲ στήσας, ἀνά θ' ἱστία λευκὰ πετάσσας
	ἧσθαι: τὴν δέ κέ τοι πνοιὴ Βορέαο φέρῃσιν.
	ἀλλ' ὁπότ' ἂν δὴ νηὶ δι' ̓Ωκεανοῖο περήσῃς,
	ἔνθ' ἀκτή τε λάχεια καὶ ἄλσεα Περσεφονείης,
	μακραί τ' αἴγειροι καὶ ἰτέαι ὠλεσίκαρποι,
	νῆα μὲν αὐτοῦ κέλσαι ἐπ' ̓Ωκεανῷ βαθυδίνῃ,
	αὐτὸς δ' εἰς ̓Αίδεω ἰέναι δόμον εὐρώεντα.
	ἔνθα μὲν εἰς ̓Αχέροντα Πυριφλεγέθων τε ῥέουσιν
	Κώκυτός θ', ὃς δὴ Στυγὸς ὕδατός ἐστιν ἀπορρώξ,
	πέτρη τε ξύνεσίς τε δύω ποταμῶν ἐριδούπων:
	ἔνθα δ' ἔπειθ', ἥρως, χριμφθεὶς πέλας, ὥς σε κελεύω,
	βόθρον ὀρύξαι, ὅσον τε πυγούσιον ἔνθα καὶ ἔνθα,
	ἀμφ' αὐτῷ δὲ χοὴν χεῖσθαι πᾶσιν νεκύεσσιν,
	πρῶτα μελικρήτῳ, μετέπειτα δὲ ἡδέι οἴνῳ,
	τὸ τρίτον αὖθ' ὕδατι: ἐπὶ δ' ἄλφιτα λευκὰ παλύνειν.
	πολλὰ δὲ γουνοῦσθαι νεκύων ἀμενηνὰ κάρηνα,
	ἐλθὼν εἰς ̓Ιθάκην στεῖραν βοῦν, ἥ τις ἀρίστη,
	ῥέξειν ἐν μεγάροισι πυρήν τ' ἐμπλησέμεν ἐσθλῶν,
	Τειρεσίῃ δ' ἀπάνευθεν ὄιν ἱερευσέμεν οἴῳ
	παμμέλαν',  ὃς μήλοισι μεταπρέπει ὑμετέροισιν.
	αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,
	ἔνθ' ὄιν ἀρνειὸν ῥέζειν θῆλύν τε μέλαιναν
	εἰς ̓́Ερεβος στρέψας, αὐτὸς δ' ἀπονόσφι τραπέσθαι
	ἱέμενος ποταμοῖο ῥοάων: ἔνθα δὲ πολλαὶ
	ψυχαὶ ἐλεύσονται νεκύων κατατεθνηώτων.
	δὴ τότ' ἔπειθ' ἑτάροισιν ἐποτρῦναι καὶ ἀνῶξαι
	μῆλα, τὰ δὴ κατάκειτ' ἐσφαγμένα νηλέι χαλκῷ,
	δείραντας κατακῆαι, ἐπεύξασθαι δὲ θεοῖσιν,
	ἰφθίμῳ τ' ̓Αίδῃ καὶ ἐπαινῇ Περσεφονείῃ:
	αὐτὸς δὲ ξίφος ὀξὺ ἐρυσσάμενος παρὰ μηροῦ
	ἧσθαι, μηδὲ ἐᾶν νεκύων ἀμενηνὰ κάρηνα
	αἵματος ἆσσον ἴμεν, πρὶν Τειρεσίαο πυθέσθαι.
	ἔνθα τοι αὐτίκα μάντις ἐλεύσεται, ὄρχαμε λαῶν,
	ὅς κέν τοι εἴπῃσιν ὁδὸν καὶ μέτρα κελεύθου
	νόστον θ',  ὡς ἐπὶ πόντον ἐλεύσεαι ἰχθυόεντα.’
	“ὣς ἔφατ', αὐτίκα δὲ χρυσόθρονος ἤλυθεν ̓Ηώς.
	ἀμφὶ δέ με χλαῖνάν τε χιτῶνά τε εἵματα ἕσσεν:
	αὐτὴ δ' ἀργύφεον φᾶρος μέγα ἕννυτο νύμφη,
	λεπτὸν καὶ χαρίεν, περὶ δὲ ζώνην βάλετ' ἰξυῖ
	καλὴν χρυσείην,  κεφαλῇ δ' ἐπέθηκε καλύπτρην.
	αὐτὰρ ἐγὼ διὰ δώματ' ἰὼν ὤτρυνον ἑταίρους
	μειλιχίοις ἐπέεσσι παρασταδὸν ἄνδρα ἕκαστον:
	“‘μηκέτι νῦν εὕδοντες ἀωτεῖτε γλυκὺν ὕπνον,
	ἀλλ' ἴομεν: δὴ γάρ μοι ἐπέφραδε πότνια Κίρκη.’
	“ὣς ἐφάμην,  τοῖσιν δ' ἐπεπείθετο θυμὸς ἀγήνωρ.
	οὐδὲ μὲν οὐδ' ἔνθεν περ ἀπήμονας ἦγον ἑταίρους.
	̓Ελπήνωρ δέ τις ἔσκε νεώτατος, οὔτε τι λίην
	ἄλκιμος ἐν πολέμῳ οὔτε φρεσὶν ᾗσιν ἀρηρώς:
	ὅς μοι ἄνευθ' ἑτάρων ἱεροῖς ἐν δώμασι Κίρκης,
	ψύχεος ἱμείρων,  κατελέξατο οἰνοβαρείων.
	κινυμένων δ' ἑτάρων ὅμαδον καὶ δοῦπον ἀκούσας
	ἐξαπίνης ἀνόρουσε καὶ ἐκλάθετο φρεσὶν ᾗσιν
	ἄψορρον καταβῆναι ἰὼν ἐς κλίμακα μακρήν,
	ἀλλὰ καταντικρὺ τέγεος πέσεν: ἐκ δέ οἱ αὐχὴν
	ἀστραγάλων ἐάγη,  ψυχὴ δ' ̓́Αϊδόσδε κατῆλθεν.
	“ἐρχομένοισι δὲ τοῖσιν ἐγὼ μετὰ μῦθον ἔειπον:
	‘φάσθε νύ που οἶκόνδε φίλην ἐς πατρίδα γαῖαν
	ἔρχεσθ': ἄλλην δ' ἧμιν ὁδὸν τεκμήρατο Κίρκη,
	εἰς ̓Αίδαο δόμους καὶ ἐπαινῆς Περσεφονείης
	ψυχῇ χρησομένους Θηβαίου Τειρεσίαο.’
	“ὣς ἐφάμην, τοῖσιν δὲ κατεκλάσθη φίλον ἦτορ,
	ἑζόμενοι δὲ κατ' αὖθι γόων τίλλοντό τε χαίτας:
	ἀλλ' οὐ γάρ τις πρῆξις ἐγίγνετο μυρομένοισιν.
	“ἀλλ' ὅτε δή ῥ' ἐπὶ νῆα θοὴν καὶ θῖνα θαλάσσης
	ᾔομεν ἀχνύμενοι θαλερὸν κατὰ δάκρυ χέοντες,
	τόφρα δ' ἄρ' οἰχομένη Κίρκη παρὰ νηὶ μελαίνῃ
	ἀρνειὸν κατέδησεν ὄιν θῆλύν τε μέλαιναν,
	ῥεῖα παρεξελθοῦσα: τίς ἂν θεὸν οὐκ ἐθέλοντα
	ὀφθαλμοῖσιν ἴδοιτ' ἢ ἔνθ' ἢ ἔνθα κιόντα;
