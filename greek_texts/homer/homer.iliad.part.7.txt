	ὣς εἰπὼν πυλέων ἐξέσσυτο φαίδιμος ̔́Εκτωρ,
	τῷ δ' ἅμ' ̓Αλέξανδρος κί' ἀδελφεός: ἐν δ' ἄρα θυμῷ
	ἀμφότεροι μέμασαν πολεμίζειν ἠδὲ μάχεσθαι.
	ὡς δὲ θεὸς ναύτῃσιν ἐελδομένοισιν ἔδωκεν
	οὖρον, ἐπεί κε κάμωσιν ἐϋξέστῃς ἐλάτῃσι
	πόντον ἐλαύνοντες, καμάτῳ δ' ὑπὸ γυῖα λέλυνται,
	ὣς ἄρα τὼ Τρώεσσιν ἐελδομένοισι φανήτην.
	ἔνθ' ἑλέτην ὃ μὲν υἱὸν ̓Αρηϊθόοιο ἄνακτος
	̓́Αρνῃ ναιετάοντα Μενέσθιον, ὃν κορυνήτης
	γείνατ' ̓Αρηί̈θοος καὶ Φυλομέδουσα βοῶπις:
	̔́Εκτωρ δ' ̓Ηϊονῆα βάλ' ἔγχεϊ ὀξυόεντι
	αὐχέν' ὑπὸ στεφάνης εὐχάλκου, λύντο δὲ γυῖα.
	Γλαῦκος δ' ̔Ιππολόχοιο πάϊς Λυκίων ἀγὸς ἀνδρῶν
	̓Ιφίνοον βάλε δουρὶ κατὰ κρατερὴν ὑσμίνην
	Δεξιάδην ἵππων ἐπιάλμενον ὠκειάων
	ὦμον: ὃ δ' ἐξ ἵππων χαμάδις πέσε, λύντο δὲ γυῖα.
	τοὺς δ' ὡς οὖν ἐνόησε θεὰ γλαυκῶπις ̓Αθήνη
	̓Αργείους ὀλέκοντας ἐνὶ κρατερῇ ὑσμίνῃ,
	βῆ ῥα κατ' Οὐλύμποιο καρήνων ἀί̈ξασα
	̓́Ιλιον εἰς ἱερήν: τῇ δ' ἀντίος ὄρνυτ' ̓Απόλλων
	Περγάμου ἐκκατιδών, Τρώεσσι δὲ βούλετο νίκην:
	ἀλλήλοισι δὲ τώ γε συναντέσθην παρὰ φηγῷ.
	τὴν πρότερος προσέειπεν ἄναξ Διὸς υἱὸς ̓Απόλλων:
	τίπτε σὺ δ' αὖ μεμαυῖα Διὸς θύγατερ μεγάλοιο
	ἦλθες ἀπ' Οὐλύμποιο, μέγας δέ σε θυμὸς ἀνῆκεν;
	ἦ ἵνα δὴ Δαναοῖσι μάχης ἑτεραλκέα νίκην
	δῷς; ἐπεὶ οὔ τι Τρῶας ἀπολλυμένους ἐλεαίρεις.
	ἀλλ' εἴ μοί τι πίθοιο τό κεν πολὺ κέρδιον εἴη:
	νῦν μὲν παύσωμεν πόλεμον καὶ δηϊοτῆτα
	σήμερον: ὕστερον αὖτε μαχήσοντ' εἰς ὅ κε τέκμωρ
	̓Ιλίου εὕρωσιν, ἐπεὶ ὣς φίλον ἔπλετο θυμῷ
	ὑμῖν ἀθανάτῃσι, διαπραθέειν τόδε ἄστυ.
	τὸν δ' αὖτε προσέειπε θεὰ γλαυκῶπις ̓Αθήνη:
	ὧδ' ἔστω ἑκάεργε: τὰ γὰρ φρονέουσα καὶ αὐτὴ
	ἦλθον ἀπ' Οὐλύμποιο μετὰ Τρῶας καὶ ̓Αχαιούς.
	ἀλλ' ἄγε πῶς μέμονας πόλεμον καταπαυσέμεν ἀνδρῶν;
	τὴν δ' αὖτε προσέειπεν ἄναξ Διὸς υἱὸς ̓Απόλλων:
	̔́Εκτορος ὄρσωμεν κρατερὸν μένος ἱπποδάμοιο,
	ἤν τινά που Δαναῶν προκαλέσσεται οἰόθεν οἶος
	ἀντίβιον μαχέσασθαι ἐν αἰνῇ δηϊοτῆτι,
	οἳ δέ κ' ἀγασσάμενοι χαλκοκνήμιδες ̓Αχαιοὶ
	οἶον ἐπόρσειαν πολεμίζειν ̔́Εκτορι δίῳ.
	ὣς ἔφατ', οὐδ' ἀπίθησε θεὰ γλαυκῶπις ̓Αθήνη.
	τῶν δ' ̔́Ελενος Πριάμοιο φίλος παῖς σύνθετο θυμῷ
	βουλήν, ἥ ῥα θεοῖσιν ἐφήνδανε μητιόωσι:
	στῆ δὲ παρ' ̔́Εκτορ' ἰὼν καί μιν πρὸς μῦθον ἔειπεν:
	̔́Εκτορ υἱὲ Πριάμοιο Διὶ μῆτιν ἀτάλαντε
	ἦ ῥά νύ μοί τι πίθοιο, κασίγνητος δέ τοί εἰμι:
	ἄλλους μὲν κάθισον Τρῶας καὶ πάντας ̓Αχαιούς,
	αὐτὸς δὲ προκάλεσσαι ̓Αχαιῶν ὅς τις ἄριστος
	ἀντίβιον μαχέσασθαι ἐν αἰνῇ δηϊοτῆτι:
	οὐ γάρ πώ τοι μοῖρα θανεῖν καὶ πότμον ἐπισπεῖν:
	ὣς γὰρ ἐγὼ ὄπ' ἄκουσα θεῶν αἰειγενετάων.
	ὣς ἔφαθ', ̔́Εκτωρ δ' αὖτε χάρη μέγα μῦθον ἀκούσας,
	καί ῥ' ἐς μέσσον ἰὼν Τρώων ἀνέεργε φάλαγγας,
	μέσσου δουρὸς ἑλών: οἳ δ' ἱδρύνθησαν ἅπαντες.
	κὰδ δ' ̓Αγαμέμνων εἷσεν ἐϋκνήμιδας ̓Αχαιούς:
	κὰδ δ' ἄρ' ̓Αθηναίη τε καὶ ἀργυρότοξος ̓Απόλλων
	ἑζέσθην ὄρνισιν ἐοικότες αἰγυπιοῖσι
	φηγῷ ἐφ' ὑψηλῇ πατρὸς Διὸς αἰγιόχοιο
	ἀνδράσι τερπόμενοι: τῶν δὲ στίχες εἵατο πυκναὶ
	ἀσπίσι καὶ κορύθεσσι καὶ ἔγχεσι πεφρικυῖαι.
	οἵη δὲ Ζεφύροιο ἐχεύατο πόντον ἔπι φρὶξ
	ὀρνυμένοιο νέον, μελάνει δέ τε πόντος ὑπ' αὐτῆς,
	τοῖαι ἄρα στίχες εἵατ' ̓Αχαιῶν τε Τρώων τε
	ἐν πεδίῳ: ̔́Εκτωρ δὲ μετ' ἀμφοτέροισιν ἔειπε:
	κέκλυτέ μευ Τρῶες καὶ ἐϋκνήμιδες ̓Αχαιοὶ
	ὄφρ' εἴπω τά με θυμὸς ἐνὶ στήθεσσι κελεύει.
	ὅρκια μὲν Κρονίδης ὑψίζυγος οὐκ ἐτέλεσσεν,
	ἀλλὰ κακὰ φρονέων τεκμαίρεται ἀμφοτέροισιν
	εἰς ὅ κεν ἢ ὑμεῖς Τροίην εὔπυργον ἕλητε
	ἢ αὐτοὶ παρὰ νηυσὶ δαμείετε ποντοπόροισιν.
	ὑμῖν δ' ἐν γὰρ ἔασιν ἀριστῆες Παναχαιῶν:
	τῶν νῦν ὅν τινα θυμὸς ἐμοὶ μαχέσασθαι ἀνώγει
	δεῦρ' ἴτω ἐκ πάντων πρόμος ἔμμεναι ̔́Εκτορι δίῳ.
	ὧδε δὲ μυθέομαι, Ζεὺς δ' ἄμμ' ἐπιμάρτυρος ἔστω:
	εἰ μέν κεν ἐμὲ κεῖνος ἕλῃ ταναήκεϊ χαλκῷ,
	τεύχεα συλήσας φερέτω κοίλας ἐπὶ νῆας,
	σῶμα δὲ οἴκαδ' ἐμὸν δόμεναι πάλιν, ὄφρα πυρός με
	Τρῶες καὶ Τρώων ἄλοχοι λελάχωσι θανόντα.
	εἰ δέ κ' ἐγὼ τὸν ἕλω, δώῃ δέ μοι εὖχος ̓Απόλλων,
	τεύχεα σύλησας οἴσω προτὶ ̓́Ιλιον ἱρήν,
	καὶ κρεμόω προτὶ νηὸν ̓Απόλλωνος ἑκάτοιο,
	τὸν δὲ νέκυν ἐπὶ νῆας ἐϋσσέλμους ἀποδώσω,
	ὄφρά ἑ ταρχύσωσι κάρη κομόωντες ̓Αχαιοί,
	σῆμά τέ οἱ χεύωσιν ἐπὶ πλατεῖ ̔Ελλησπόντῳ.
	καί ποτέ τις εἴπῃσι καὶ ὀψιγόνων ἀνθρώπων
	νηὶ̈ πολυκλήϊδι πλέων ἐπὶ οἴνοπα πόντον:
	ἀνδρὸς μὲν τόδε σῆμα πάλαι κατατεθνηῶτος,
	ὅν ποτ' ἀριστεύοντα κατέκτανε φαίδιμος ̔́Εκτωρ.
	ὥς ποτέ τις ἐρέει: τὸ δ' ἐμὸν κλέος οὔ ποτ' ὀλεῖται.
	ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:
	αἴδεσθεν μὲν ἀνήνασθαι, δεῖσαν δ' ὑποδέχθαι:
	ὀψὲ δὲ δὴ Μενέλαος ἀνίστατο καὶ μετέειπε
	νείκει ὀνειδίζων, μέγα δὲ στεναχίζετο θυμῷ:
	ὤ μοι ἀπειλητῆρες ̓Αχαιί̈δες οὐκέτ' ̓Αχαιοί:
	ἦ μὲν δὴ λώβη τάδε γ' ἔσσεται αἰνόθεν αἰνῶς
	εἰ μή τις Δαναῶν νῦν ̔́Εκτορος ἀντίος εἶσιν.
	ἀλλ' ὑμεῖς μὲν πάντες ὕδωρ καὶ γαῖα γένοισθε
	ἥμενοι αὖθι ἕκαστοι ἀκήριοι ἀκλεὲς αὔτως:
	τῷδε δ' ἐγὼν αὐτὸς θωρήξομαι: αὐτὰρ ὕπερθε
	νίκης πείρατ' ἔχονται ἐν ἀθανάτοισι θεοῖσιν.
	ὣς ἄρα φωνήσας κατεδύσετο τεύχεα καλά.
	ἔνθά κέ τοι Μενέλαε φάνη βιότοιο τελευτὴ
	̔́Εκτορος ἐν παλάμῃσιν, ἐπεὶ πολὺ φέρτερος ἦεν,
	εἰ μὴ ἀναί̈ξαντες ἕλον βασιλῆες ̓Αχαιῶν,
	αὐτός τ' ̓Ατρεί̈δης εὐρὺ κρείων ̓Αγαμέμνων
	δεξιτερῆς ἕλε χειρὸς ἔπος τ' ἔφατ' ἔκ τ' ὀνόμαζεν:
	ἀφραίνεις Μενέλαε διοτρεφές, οὐδέ τί σε χρὴ
	ταύτης ἀφροσύνης: ἀνὰ δὲ σχέο κηδόμενός περ,
	μηδ' ἔθελ' ἐξ ἔριδος σεῦ ἀμείνονι φωτὶ μάχεσθαι
	̔́Εκτορι Πριαμίδῃ, τόν τε στυγέουσι καὶ ἄλλοι.
	καὶ δ' ̓Αχιλεὺς τούτῳ γε μάχῃ ἔνι κυδιανείρῃ
	ἔρριγ' ἀντιβολῆσαι, ὅ περ σέο πολλὸν ἀμείνων.
	ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,
	τούτῳ δὲ πρόμον ἄλλον ἀναστήσουσιν ̓Αχαιοί.
	εἴ περ ἀδειής τ' ἐστὶ καὶ εἰ μόθου ἔστ' ἀκόρητος,
	φημί μιν ἀσπασίως γόνυ κάμψειν, αἴ κε φύγῃσι
	δηί̈ου ἐκ πολέμοιο καὶ αἰνῆς δηϊοτῆτος.
	ὣς εἰπὼν παρέπεισεν ἀδελφειοῦ φρένας ἥρως
	αἴσιμα παρειπών, ὃ δ' ἐπείθετο: τοῦ μὲν ἔπειτα
	γηθόσυνοι θεράποντες ἀπ' ὤμων τεύχε' ἕλοντο:
	Νέστωρ δ' ̓Αργείοισιν ἀνίστατο καὶ μετέειπεν:
	ὢ πόποι ἦ μέγα πένθος ̓Αχαιί̈δα γαῖαν ἱκάνει.
	ἦ κε μέγ' οἰμώξειε γέρων ἱππηλάτα Πηλεὺς
	ἐσθλὸς Μυρμιδόνων βουληφόρος ἠδ' ἀγορητής,
	ὅς ποτέ μ' εἰρόμενος μέγ' ἐγήθεεν ᾧ ἐνὶ οἴκῳ
	πάντων ̓Αργείων ἐρέων γενεήν τε τόκον τε.
	τοὺς νῦν εἰ πτώσσοντας ὑφ' ̔́Εκτορι πάντας ἀκούσαι,
	πολλά κεν ἀθανάτοισι φίλας ἀνὰ χεῖρας ἀείραι
	θυμὸν ἀπὸ μελέων δῦναι δόμον ̓́Αϊδος εἴσω.
	αἲ γὰρ Ζεῦ τε πάτερ καὶ ̓Αθηναίη καὶ ̓́Απολλον
	ἡβῷμ' ὡς ὅτ' ἐπ' ὠκυρόῳ Κελάδοντι μάχοντο
	ἀγρόμενοι Πύλιοί τε καὶ ̓Αρκάδες ἐγχεσίμωροι
	Φειᾶς πὰρ τείχεσσιν ̓Ιαρδάνου ἀμφὶ ῥέεθρα.
	τοῖσι δ' ̓Ερευθαλίων πρόμος ἵστατο ἰσόθεος φὼς
	τεύχε' ἔχων ὤμοισιν ̓Αρηϊθόοιο ἄνακτος
	δίου ̓Αρηϊθόου, τὸν ἐπίκλησιν κορυνήτην
	ἄνδρες κίκλησκον καλλίζωνοί τε γυναῖκες
	οὕνεκ' ἄρ' οὐ τόξοισι μαχέσκετο δουρί τε μακρῷ,
	ἀλλὰ σιδηρείῃ κορύνῃ ῥήγνυσκε φάλαγγας.
	τὸν Λυκόοργος ἔπεφνε δόλῳ, οὔ τι κράτεί̈ γε,
	στεινωπῷ ἐν ὁδῷ ὅθ' ἄρ' οὐ κορύνη οἱ ὄλεθρον
	χραῖσμε σιδηρείη: πρὶν γὰρ Λυκόοργος ὑποφθὰς
	δουρὶ μέσον περόνησεν, ὃ δ' ὕπτιος οὔδει ἐρείσθη:
	τεύχεα δ' ἐξενάριξε, τά οἱ πόρε χάλκεος ̓́Αρης.
	καὶ τὰ μὲν αὐτὸς ἔπειτα φόρει μετὰ μῶλον ̓́Αρηος:
	αὐτὰρ ἐπεὶ Λυκόοργος ἐνὶ μεγάροισιν ἐγήρα,
	δῶκε δ' ̓Ερευθαλίωνι φίλῳ θεράποντι φορῆναι:
	τοῦ ὅ γε τεύχε' ἔχων προκαλίζετο πάντας ἀρίστους.
	οἳ δὲ μάλ' ἐτρόμεον καὶ ἐδείδισαν, οὐδέ τις ἔτλη:
	ἀλλ' ἐμὲ θυμὸς ἀνῆκε πολυτλήμων πολεμίζειν
	θάρσεϊ ᾧ: γενεῇ δὲ νεώτατος ἔσκον ἁπάντων:
	καὶ μαχόμην οἱ ἐγώ, δῶκεν δέ μοι εὖχος ̓Αθήνη.
	τὸν δὴ μήκιστον καὶ κάρτιστον κτάνον ἄνδρα:
	πολλὸς γάρ τις ἔκειτο παρήορος ἔνθα καὶ ἔνθα.
	εἴθ' ὣς ἡβώοιμι, βίη δέ μοι ἔμπεδος εἴη:
	τώ κε τάχ' ἀντήσειε μάχης κορυθαίολος ̔́Εκτωρ.
	ὑμέων δ' οἵ περ ἔασιν ἀριστῆες Παναχαιῶν
	οὐδ' οἳ προφρονέως μέμαθ' ̔́Εκτορος ἀντίον ἐλθεῖν.
	ὣς νείκεσς' ὃ γέρων, οἳ δ' ἐννέα πάντες ἀνέσταν.
	ὦρτο πολὺ πρῶτος μὲν ἄναξ ἀνδρῶν ̓Αγαμέμνων,
	τῷ δ' ἐπὶ Τυδεί̈δης ὦρτο κρατερὸς Διομήδης,
	τοῖσι δ' ἐπ' Αἴαντες θοῦριν ἐπιειμένοι ἀλκήν,
	τοῖσι δ' ἐπ' ̓Ιδομενεὺς καὶ ὀπάων ̓Ιδομενῆος
	Μηριόνης ἀτάλαντος ̓Ενυαλίῳ ἀνδρειφόντῃ,
	τοῖσι δ' ἐπ' Εὐρύπυλος Εὐαίμονος ἀγλαὸς υἱός,
	ἂν δὲ Θόας ̓Ανδραιμονίδης καὶ δῖος ̓Οδυσσεύς:
	πάντες ἄρ' οἵ γ' ἔθελον πολεμίζειν ̔́Εκτορι δίῳ.
	τοῖς δ' αὖτις μετέειπε Γερήνιος ἱππότα Νέστωρ:
	κλήρῳ νῦν πεπάλασθε διαμπερὲς ὅς κε λάχῃσιν:
	οὗτος γὰρ δὴ ὀνήσει ἐϋκνήμιδας ̓Αχαιούς,
	καὶ δ' αὐτὸς ὃν θυμὸν ὀνήσεται αἴ κε φύγῃσι
	δηί̈ου ἐκ πολέμοιο καὶ αἰνῆς δηϊοτῆτος.
	ὣς ἔφαθ', οἳ δὲ κλῆρον ἐσημήναντο ἕκαστος,
	ἐν δ' ἔβαλον κυνέῃ ̓Αγαμέμνονος ̓Ατρεί̈δαο.
	λαοὶ δ' ἠρήσαντο, θεοῖσι δὲ χεῖρας ἀνέσχον:
	ὧδε δέ τις εἴπεσκεν ἰδὼν εἰς οὐρανὸν εὐρύν:
	Ζεῦ πάτερ ἢ Αἴαντα λαχεῖν, ἢ Τυδέος υἱόν,
	ἢ αὐτὸν βασιλῆα πολυχρύσοιο Μυκήνης.
	ὣς ἄρ' ἔφαν, πάλλεν δὲ Γερήνιος ἱππότα Νέστωρ,
	ἐκ δ' ἔθορε κλῆρος κυνέης ὃν ἄρ' ἤθελον αὐτοὶ
	Αἴαντος: κῆρυξ δὲ φέρων ἀν' ὅμιλον ἁπάντῃ
	δεῖξ' ἐνδέξια πᾶσιν ἀριστήεσσιν ̓Αχαιῶν.
	οἳ δ' οὐ γιγνώσκοντες ἀπηνήναντο ἕκαστος.
	ἀλλ' ὅτε δὴ τὸν ἵκανε φέρων ἀν' ὅμιλον ἁπάντῃ
	ὅς μιν ἐπιγράψας κυνέῃ βάλε φαίδιμος Αἴας,
	ἤτοι ὑπέσχεθε χεῖρ', ὃ δ' ἄρ' ἔμβαλεν ἄγχι παραστάς,
	γνῶ δὲ κλήρου σῆμα ἰδών, γήθησε δὲ θυμῷ.
	τὸν μὲν πὰρ πόδ' ἑὸν χαμάδις βάλε φώνησέν τε:
	ὦ φίλοι ἤτοι κλῆρος ἐμός, χαίρω δὲ καὶ αὐτὸς
	θυμῷ, ἐπεὶ δοκέω νικησέμεν ̔́Εκτορα δῖον.
	ἀλλ' ἄγετ' ὄφρ' ἂν ἐγὼ πολεμήϊα τεύχεα δύω,
	τόφρ' ὑμεῖς εὔχεσθε Διὶ Κρονίωνι ἄνακτι
	σιγῇ ἐφ' ὑμείων ἵνα μὴ Τρῶές γε πύθωνται,
	ἠὲ καὶ ἀμφαδίην, ἐπεὶ οὔ τινα δείδιμεν ἔμπης:
	οὐ γάρ τίς με βίῃ γε ἑκὼν ἀέκοντα δίηται
	οὐδέ τι ἰδρείῃ, ἐπεὶ οὐδ' ἐμὲ νήϊδά γ' οὕτως
	ἔλπομαι ἐν Σαλαμῖνι γενέσθαι τε τραφέμεν τε.
	ὣς ἔφαθ', οἳ δ' εὔχοντο Διὶ Κρονίωνι ἄνακτι:
	ὧδε δέ τις εἴπεσκεν ἰδὼν εἰς οὐρανὸν εὐρύν:
	Ζεῦ πάτερ ̓́Ιδηθεν μεδέων κύδιστε μέγιστε
	δὸς νίκην Αἴαντι καὶ ἀγλαὸν εὖχος ἀρέσθαι:
	εἰ δὲ καὶ ̔́Εκτορά περ φιλέεις καὶ κήδεαι αὐτοῦ,
	ἴσην ἀμφοτέροισι βίην καὶ κῦδος ὄπασσον.
	ὣς ἄρ' ἔφαν, Αἴας δὲ κορύσσετο νώροπι χαλκῷ.
	αὐτὰρ ἐπεὶ δὴ πάντα περὶ χροὶ̈ ἕσσατο τεύχεα,
	σεύατ' ἔπειθ' οἷός τε πελώριος ἔρχεται ̓́Αρης,
	ὅς τ' εἶσιν πόλεμον δὲ μετ' ἀνέρας οὕς τε Κρονίων
	θυμοβόρου ἔριδος μένεϊ ξυνέηκε μάχεσθαι.
	τοῖος ἄρ' Αἴας ὦρτο πελώριος ἕρκος ̓Αχαιῶν
	μειδιόων βλοσυροῖσι προσώπασι: νέρθε δὲ ποσσὶν
	ἤϊε μακρὰ βιβάς, κραδάων δολιχόσκιον ἔγχος.
	τὸν δὲ καὶ ̓Αργεῖοι μὲν ἐγήθεον εἰσορόωντες,
	Τρῶας δὲ τρόμος αἰνὸς ὑπήλυθε γυῖα ἕκαστον,
	̔́Εκτορί τ' αὐτῷ θυμὸς ἐνὶ στήθεσσι πάτασσεν:
	ἀλλ' οὔ πως ἔτι εἶχεν ὑποτρέσαι οὐδ' ἀναδῦναι
	ἂψ λαῶν ἐς ὅμιλον, ἐπεὶ προκαλέσσατο χάρμῃ.
	Αἴας δ' ἐγγύθεν ἦλθε φέρων σάκος ἠύ̈τε πύργον
	χάλκεον ἑπταβόειον, ὅ οἱ Τυχίος κάμε τεύχων
	σκυτοτόμων ὄχ' ἄριστος ̔́Υλῃ ἔνι οἰκία ναίων,
	ὅς οἱ ἐποίησεν σάκος αἰόλον ἑπταβόειον
	ταύρων ζατρεφέων, ἐπὶ δ' ὄγδοον ἤλασε χαλκόν.
	τὸ πρόσθε στέρνοιο φέρων Τελαμώνιος Αἴας
	στῆ ῥα μάλ' ̔́Εκτορος ἐγγύς, ἀπειλήσας δὲ προσηύδα:
	̔́Εκτορ νῦν μὲν δὴ σάφα εἴσεαι οἰόθεν οἶος
	οἷοι καὶ Δαναοῖσιν ἀριστῆες μετέασι
	καὶ μετ' ̓Αχιλλῆα ῥηξήνορα θυμολέοντα.
	ἀλλ' ὃ μὲν ἐν νήεσσι κορωνίσι ποντοπόροισι
	κεῖτ' ἀπομηνίσας ̓Αγαμέμνονι ποιμένι λαῶν:
	ἡμεῖς δ' εἰμὲν τοῖοι οἳ ἂν σέθεν ἀντιάσαιμεν
	καὶ πολέες: ἀλλ' ἄρχε μάχης ἠδὲ πτολέμοιο.
	τὸν δ' αὖτε προσέειπε μέγας κορυθαίολος ̔́Εκτωρ:
	Αἶαν διογενὲς Τελαμώνιε κοίρανε λαῶν
	μή τί μευ ἠύ̈τε παιδὸς ἀφαυροῦ πειρήτιζε
	ἠὲ γυναικός, ἣ οὐκ οἶδεν πολεμήϊα ἔργα.
	αὐτὰρ ἐγὼν εὖ οἶδα μάχας τ' ἀνδροκτασίας τε:
	οἶδ' ἐπὶ δεξιά, οἶδ' ἐπ' ἀριστερὰ νωμῆσαι βῶν
	ἀζαλέην, τό μοι ἔστι ταλαύρινον πολεμίζειν:
	οἶδα δ' ἐπαί̈ξαι μόθον ἵππων ὠκειάων:
	οἶδα δ' ἐνὶ σταδίῃ δηί̈ῳ μέλπεσθαι ̓́Αρηϊ.
	ἀλλ' οὐ γάρ ς' ἐθέλω βαλέειν τοιοῦτον ἐόντα
	λάθρῃ ὀπιπεύσας, ἀλλ' ἀμφαδόν, αἴ κε τύχωμι.
	ἦ ῥα, καὶ ἀμπεπαλὼν προί̈ει δολιχόσκιον ἔγχος,
	καὶ βάλεν Αἴαντος δεινὸν σάκος ἑπταβόειον
	ἀκρότατον κατὰ χαλκόν, ὃς ὄγδοος ἦεν ἐπ' αὐτῷ.
	ἓξ δὲ διὰ πτύχας ἦλθε δαί̈ζων χαλκὸς ἀτειρής,
	ἐν τῇ δ' ἑβδομάτῃ ῥινῷ σχέτο: δεύτερος αὖτε
	Αἴας διογενὴς προί̈ει δολιχόσκιον ἔγχος,
	καὶ βάλε Πριαμίδαο κατ' ἀσπίδα πάντος' ἐί̈σην.
	διὰ μὲν ἀσπίδος ἦλθε φαεινῆς ὄβριμον ἔγχος,
	καὶ διὰ θώρηκος πολυδαιδάλου ἠρήρειστο:
	ἀντικρὺ δὲ παραὶ λαπάρην διάμησε χιτῶνα
	ἔγχος: ὃ δ' ἐκλίνθη καὶ ἀλεύατο κῆρα μέλαιναν.
	τὼ δ' ἐκσπασσαμένω δολίχ' ἔγχεα χερσὶν ἅμ' ἄμφω
	σύν ῥ' ἔπεσον λείουσιν ἐοικότες ὠμοφάγοισιν
	ἢ συσὶ κάπροισιν, τῶν τε σθένος οὐκ ἀλαπαδνόν.
	Πριαμίδης μὲν ἔπειτα μέσον σάκος οὔτασε δουρί,
	οὐδ' ἔρρηξεν χαλκός, ἀνεγνάμφθη δέ οἱ αἰχμή.
	Αἴας δ' ἀσπίδα νύξεν ἐπάλμενος: ἣ δὲ διαπρὸ
	ἤλυθεν ἐγχείη, στυφέλιξε δέ μιν μεμαῶτα,
	τμήδην δ' αὐχέν' ἐπῆλθε, μέλαν δ' ἀνεκήκιεν αἷμα,
	ἀλλ' οὐδ' ὧς ἀπέληγε μάχης κορυθαίολος ̔́Εκτωρ,
	ἀλλ' ἀναχασσάμενος λίθον εἵλετο χειρὶ παχείῃ
	κείμενον ἐν πεδίῳ μέλανα τρηχύν τε μέγαν τε:
	τῷ βάλεν Αἴαντος δεινὸν σάκος ἑπταβόειον
	μέσσον ἐπομφάλιον: περιήχησεν δ' ἄρα χαλκός.
	δεύτερος αὖτ' Αἴας πολὺ μείζονα λᾶαν ἀείρας
	ἧκ' ἐπιδινήσας, ἐπέρεισε δὲ ἶν' ἀπέλεθρον,
	εἴσω δ' ἀσπίδ' ἔαξε βαλὼν μυλοειδέϊ πέτρῳ,
	βλάψε δέ οἱ φίλα γούναθ': ὃ δ' ὕπτιος ἐξετανύσθη
	ἀσπίδι ἐγχριμφθείς: τὸν δ' αἶψ' ὤρθωσεν ̓Απόλλων.
	καί νύ κε δὴ ξιφέεσς' αὐτοσχεδὸν οὐτάζοντο,
	εἰ μὴ κήρυκες Διὸς ἄγγελοι ἠδὲ καὶ ἀνδρῶν
	ἦλθον, ὃ μὲν Τρώων, ὃ δ' ̓Αχαιῶν χαλκοχιτώνων,
	Ταλθύβιός τε καὶ ̓Ιδαῖος πεπνυμένω ἄμφω:
	μέσσῳ δ' ἀμφοτέρων σκῆπτρα σχέθον, εἶπέ τε μῦθον
	κῆρυξ ̓Ιδαῖος πεπνυμένα μήδεα εἰδώς:
	μηκέτι παῖδε φίλω πολεμίζετε μηδὲ μάχεσθον:
	ἀμφοτέρω γὰρ σφῶϊ φιλεῖ νεφεληγερέτα Ζεύς,
	ἄμφω δ' αἰχμητά: τό γε δὴ καὶ ἴδμεν ἅπαντες.
	νὺξ δ' ἤδη τελέθει: ἀγαθὸν καὶ νυκτὶ πιθέσθαι.
	τὸν δ' ἀπαμειβόμενος προσέφη Τελαμώνιος Αἴας:
	̓Ιδαῖ' ̔́Εκτορα ταῦτα κελεύετε μυθήσασθαι:
	αὐτὸς γὰρ χάρμῃ προκαλέσσατο πάντας ἀρίστους.
	ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος.
	τὸν δ' αὖτε προσέειπε μέγας κορυθαίολος ̔́Εκτωρ:
	Αἶαν ἐπεί τοι δῶκε θεὸς μέγεθός τε βίην τε
	καὶ πινυτήν, περὶ δ' ἔγχει ̓Αχαιῶν φέρτατός ἐσσι,
	νῦν μὲν παυσώμεσθα μάχης καὶ δηϊοτῆτος
	σήμερον: ὕστερον αὖτε μαχησόμεθ' εἰς ὅ κε δαίμων
	ἄμμε διακρίνῃ, δώῃ δ' ἑτέροισί γε νίκην.
	νὺξ δ' ἤδη τελέθει: ἀγαθὸν καὶ νυκτὶ πιθέσθαι,
	ὡς σύ τ' ἐϋφρήνῃς πάντας παρὰ νηυσὶν ̓Αχαιούς,
	σούς τε μάλιστα ἔτας καὶ ἑταίρους, οἵ τοι ἔασιν:
	αὐτὰρ ἐγὼ κατὰ ἄστυ μέγα Πριάμοιο ἄνακτος
	Τρῶας ἐϋφρανέω καὶ Τρῳάδας ἑλκεσιπέπλους,
	αἵ τέ μοι εὐχόμεναι θεῖον δύσονται ἀγῶνα.
	δῶρα δ' ἄγ' ἀλλήλοισι περικλυτὰ δώομεν ἄμφω,
	ὄφρά τις ὧδ' εἴπῃσιν ̓Αχαιῶν τε Τρώων τε:
	ἠμὲν ἐμαρνάσθην ἔριδος πέρι θυμοβόροιο,
	ἠδ' αὖτ' ἐν φιλότητι διέτμαγεν ἀρθμήσαντε.
	ὣς ἄρα φωνήσας δῶκε ξίφος ἀργυρόηλον
	σὺν κολεῷ τε φέρων καὶ ἐϋτμήτῳ τελαμῶνι:
	Αἴας δὲ ζωστῆρα δίδου φοίνικι φαεινόν.
	τὼ δὲ διακρινθέντε ὃ μὲν μετὰ λαὸν ̓Αχαιῶν
	ἤϊ', ὃ δ' ἐς Τρώων ὅμαδον κίε: τοὶ δὲ χάρησαν,
	ὡς εἶδον ζωόν τε καὶ ἀρτεμέα προσιόντα,
	Αἴαντος προφυγόντα μένος καὶ χεῖρας ἀάπτους:
	καί ῥ' ἦγον προτὶ ἄστυ ἀελπτέοντες σόον εἶναι.
	Αἴαντ' αὖθ' ἑτέρωθεν ἐϋκνήμιδες ̓Αχαιοὶ
	εἰς ̓Αγαμέμνονα δῖον ἄγον κεχαρηότα νίκῃ.
	οἳ δ' ὅτε δὴ κλισίῃσιν ἐν ̓Ατρεί̈δαο γένοντο,
	τοῖσι δὲ βοῦν ἱέρευσεν ἄναξ ἀνδρῶν ̓Αγαμέμνων
	ἄρσενα πενταέτηρον ὑπερμενέϊ Κρονίωνι.
	τὸν δέρον ἀμφί θ' ἕπον, καί μιν διέχευαν ἅπαντα,
	μίστυλλόν τ' ἄρ' ἐπισταμένως πεῖράν τ' ὀβελοῖσιν,
	ὄπτησάν τε περιφραδέως, ἐρύσαντό τε πάντα.
	αὐτὰρ ἐπεὶ παύσαντο πόνου τετύκοντό τε δαῖτα,
	δαίνυντ', οὐδέ τι θυμὸς ἐδεύετο δαιτὸς ἐί̈σης:
	νώτοισιν δ' Αἴαντα διηνεκέεσσι γέραιρεν
	ἥρως ̓Ατρεί̈δης εὐρὺ κρείων ̓Αγαμέμνων.
	αὐτὰρ ἐπεὶ πόσιος καὶ ἐδητύος ἐξ ἔρον ἕντο,
	τοῖς ὁ γέρων πάμπρωτος ὑφαίνειν ἤρχετο μῆτιν
	Νέστωρ, οὗ καὶ πρόσθεν ἀρίστη φαίνετο βουλή:
	ὅ σφιν ἐϋφρονέων ἀγορήσατο καὶ μετέειπεν:
	̓Ατρεί̈δη τε καὶ ἄλλοι ἀριστῆες Παναχαιῶν,
	πολλοὶ γὰρ τεθνᾶσι κάρη κομόωντες ̓Αχαιοί,
	τῶν νῦν αἷμα κελαινὸν ἐύ̈ρροον ἀμφὶ Σκάμανδρον
	ἐσκέδας' ὀξὺς ̓́Αρης, ψυχαὶ δ' ̓́Αϊδος δὲ κατῆλθον:
	τώ σε χρὴ πόλεμον μὲν ἅμ' ἠοῖ παῦσαι ̓Αχαιῶν,
	αὐτοὶ δ' ἀγρόμενοι κυκλήσομεν ἐνθάδε νεκροὺς
	βουσὶ καὶ ἡμιόνοισιν: ἀτὰρ κατακήομεν αὐτοὺς
	τυτθὸν ἀπὸ πρὸ νεῶν, ὥς κ' ὀστέα παισὶν ἕκαστος
	οἴκαδ' ἄγῃ ὅτ' ἂν αὖτε νεώμεθα πατρίδα γαῖαν.
	τύμβον δ' ἀμφὶ πυρὴν ἕνα χεύομεν ἐξαγαγόντες
	ἄκριτον ἐκ πεδίου: ποτὶ δ' αὐτὸν δείμομεν ὦκα
	πύργους ὑψηλοὺς εἶλαρ νηῶν τε καὶ αὐτῶν.
	ἐν δ' αὐτοῖσι πύλας ποιήσομεν εὖ ἀραρυίας,
	ὄφρα δι' αὐτάων ἱππηλασίη ὁδὸς εἴη:
	ἔκτοσθεν δὲ βαθεῖαν ὀρύξομεν ἐγγύθι τάφρον,
	ἥ χ' ἵππον καὶ λαὸν ἐρυκάκοι ἀμφὶς ἐοῦσα,
	μή ποτ' ἐπιβρίσῃ πόλεμος Τρώων ἀγερώχων.
	ὣς ἔφαθ', οἳ δ' ἄρα πάντες ἐπῄνησαν βασιλῆες.
	Τρώων αὖτ' ἀγορὴ γένετ' ̓Ιλίου ἐν πόλει ἄκρῃ
	δεινὴ τετρηχυῖα, παρὰ Πριάμοιο θύρῃσι:
	τοῖσιν δ' ̓Αντήνωρ πεπνυμένος ἦρχ' ἀγορεύειν:
	κέκλυτέ μευ Τρῶες καὶ Δάρδανοι ἠδ' ἐπίκουροι,
	ὄφρ' εἴπω τά με θυμὸς ἐνὶ στήθεσσι κελεύει.
	δεῦτ' ἄγετ' ̓Αργείην ̔Ελένην καὶ κτήμαθ' ἅμ' αὐτῇ
	δώομεν ̓Ατρεί̈δῃσιν ἄγειν: νῦν δ' ὅρκια πιστὰ
	ψευσάμενοι μαχόμεσθα: τὼ οὔ νύ τι κέρδιον ἡμῖν
	ἔλπομαι ἐκτελέεσθαι, ἵνα μὴ ῥέξομεν ὧδε.
	ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη
	δῖος ̓Αλέξανδρος ̔Ελένης πόσις ἠϋκόμοιο,
	ὅς μιν ἀμειβόμενος ἔπεα πτερόεντα προσηύδα:
	̓Αντῆνορ σὺ μὲν οὐκέτ' ἐμοὶ φίλα ταῦτ' ἀγορεύεις:
	οἶσθα καὶ ἄλλον μῦθον ἀμείνονα τοῦδε νοῆσαι.
	εἰ δ' ἐτεὸν δὴ τοῦτον ἀπὸ σπουδῆς ἀγορεύεις,
	ἐξ ἄρα δή τοι ἔπειτα θεοὶ φρένας ὤλεσαν αὐτοί.
	αὐτὰρ ἐγὼ Τρώεσσι μεθ' ἱπποδάμοις ἀγορεύσω:
	ἀντικρὺ δ' ἀπόφημι γυναῖκα μὲν οὐκ ἀποδώσω:
	κτήματα δ' ὅσς' ἀγόμην ἐξ ̓́Αργεος ἡμέτερον δῶ
	πάντ' ἐθέλω δόμεναι καὶ οἴκοθεν ἄλλ' ἐπιθεῖναι.
	ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη
	Δαρδανίδης Πρίαμος, θεόφιν μήστωρ ἀτάλαντος,
	ὅ σφιν ἐϋφρονέων ἀγορήσατο καὶ μετέειπε:
	κέκλυτέ μευ Τρῶες καὶ Δάρδανοι ἠδ' ἐπίκουροι,
	ὄφρ' εἴπω τά με θυμὸς ἐνὶ στήθεσσι κελεύει.
	νῦν μὲν δόρπον ἕλεσθε κατὰ πτόλιν ὡς τὸ πάρος περ,
	καὶ φυλακῆς μνήσασθε καὶ ἐγρήγορθε ἕκαστος:
	ἠῶθεν δ' ̓Ιδαῖος ἴτω κοίλας ἐπὶ νῆας
	εἰπέμεν ̓Ατρεί̈δῃς ̓Αγαμέμνονι καὶ Μενελάῳ
	μῦθον ̓Αλεξάνδροιο, τοῦ εἵνεκα νεῖκος ὄρωρε:
	καὶ δὲ τόδ' εἰπέμεναι πυκινὸν ἔπος, αἴ κ' ἐθέλωσι
	παύσασθαι πολέμοιο δυσηχέος, εἰς ὅ κε νεκροὺς
	κήομεν: ὕστερον αὖτε μαχησόμεθ' εἰς ὅ κε δαίμων
	ἄμμε διακρίνῃ, δώῃ δ' ἑτέροισί γε νίκην.
	ὣς ἔφαθ', οἳ δ' ἄρα τοῦ μάλα μὲν κλύον ἠδ' ἐπίθοντο:
	δόρπον ἔπειθ' εἵλοντο κατὰ στρατὸν ἐν τελέεσσιν:
	ἠῶθεν δ' ̓Ιδαῖος ἔβη κοίλας ἐπὶ νῆας:
	τοὺς δ' εὗρ' εἰν ἀγορῇ Δαναοὺς θεράποντας ̓́Αρηος
	νηὶ̈ πάρα πρύμνῃ ̓Αγαμέμνονος: αὐτὰρ ὃ τοῖσι
	στὰς ἐν μέσσοισιν μετεφώνεεν ἠπύτα κῆρυξ:
	̓Ατρεί̈δη τε καὶ ἄλλοι ἀριστῆες Παναχαιῶν
	ἠνώγει Πρίαμός τε καὶ ἄλλοι Τρῶες ἀγαυοὶ
	εἰπεῖν, αἴ κέ περ ὔμμι φίλον καὶ ἡδὺ γένοιτο,
	μῦθον ̓Αλεξάνδροιο, τοῦ εἵνεκα νεῖκος ὄρωρε:
	κτήματα μὲν ὅς' ̓Αλέξανδρος κοίλῃς ἐνὶ νηυσὶν
	ἠγάγετο Τροίηνδ': ὡς πρὶν ὤφελλ' ἀπολέσθαι:
	πάντ' ἐθέλει δόμεναι καὶ οἴκοθεν ἄλλ' ἐπιθεῖναι:
	κουριδίην δ' ἄλοχον Μενελάου κυδαλίμοιο
	οὔ φησιν δώσειν: ἦ μὴν Τρῶές γε κέλονται.
	καὶ δὲ τόδ' ἠνώγεον εἰπεῖν ἔπος αἴ κ' ἐθέλητε
	παύσασθαι πολέμοιο δυσηχέος εἰς ὅ κε νεκροὺς
	κήομεν: ὕστερον αὖτε μαχησόμεθ' εἰς ὅ κε δαίμων
	ἄμμε διακρίνῃ, δώῃ δ' ἑτέροισί γε νίκην.
	ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:
	ὀψὲ δὲ δὴ μετέειπε βοὴν ἀγαθὸς Διομήδης:
	μήτ' ἄρ τις νῦν κτήματ' ̓Αλεξάνδροιο δεχέσθω
	μήθ' ̔Ελένην: γνωτὸν δὲ καὶ ὃς μάλα νήπιός ἐστιν
	ὡς ἤδη Τρώεσσιν ὀλέθρου πείρατ' ἐφῆπται.
	ὣς ἔφαθ', οἳ δ' ἄρα πάντες ἐπίαχον υἷες ̓Αχαιῶν
	μῦθον ἀγασσάμενοι Διομήδεος ἱπποδάμοιο:
	καὶ τότ' ἄρ' ̓Ιδαῖον προσέφη κρείων ̓Αγαμέμνων:
	̓Ιδαῖ' ἤτοι μῦθον ̓Αχαιῶν αὐτὸς ἀκούεις
	ὥς τοι ὑποκρίνονται: ἐμοὶ δ' ἐπιανδάνει οὕτως
	ἀμφὶ δὲ νεκροῖσιν κατακαιέμεν οὔ τι μεγαίρω:
	οὐ γάρ τις φειδὼ νεκύων κατατεθνηώτων
	γίγνετ' ἐπεί κε θάνωσι πυρὸς μειλισσέμεν ὦκα.
	ὅρκια δὲ Ζεὺς ἴστω ἐρίγδουπος πόσις ̔́Ηρης.
	ὣς εἰπὼν τὸ σκῆπτρον ἀνέσχεθε πᾶσι θεοῖσιν,
	ἄψορρον δ' ̓Ιδαῖος ἔβη προτὶ ̓́Ιλιον ἱρήν.
	οἳ δ' ἕατ' εἰν ἀγορῇ Τρῶες καὶ Δαρδανίωνες
	πάντες ὁμηγερέες, ποτιδέγμενοι ὁππότ' ἄρ' ἔλθοι
	̓Ιδαῖος: ὃ δ' ἄρ' ἦλθε καὶ ἀγγελίην ἀπέειπε
	στὰς ἐν μέσσοισιν: τοὶ δ' ὁπλίζοντο μάλ' ὦκα,
	ἀμφότερον νέκυάς τ' ἀγέμεν ἕτεροι δὲ μεθ' ὕλην:
	̓Αργεῖοι δ' ἑτέρωθεν ἐϋσσέλμων ἀπὸ νηῶν
	ὀτρύνοντο νέκυς τ' ἀγέμεν, ἕτεροι δὲ μεθ' ὕλην.
	̓Ηέλιος μὲν ἔπειτα νέον προσέβαλλεν ἀρούρας
	ἐξ ἀκαλαρρείταο βαθυρρόου ̓Ωκεανοῖο
	οὐρανὸν εἰσανιών: οἳ δ' ἤντεον ἀλλήλοισιν.
	ἔνθα διαγνῶναι χαλεπῶς ἦν ἄνδρα ἕκαστον:
	ἀλλ' ὕδατι νίζοντες ἄπο βρότον αἱματόεντα
	δάκρυα θερμὰ χέοντες ἀμαξάων ἐπάειραν.
	οὐδ' εἴα κλαίειν Πρίαμος μέγας: οἳ δὲ σιωπῇ
	νεκροὺς πυρκαϊῆς ἐπινήνεον ἀχνύμενοι κῆρ,
	ἐν δὲ πυρὶ πρήσαντες ἔβαν προτὶ ̓́Ιλιον ἱρήν.
	ὣς δ' αὔτως ἑτέρωθεν ἐϋκνήμιδες ̓Αχαιοὶ
	νεκροὺς πυρκαϊῆς ἐπινήνεον ἀχνύμενοι κῆρ,
	ἐν δὲ πυρὶ πρήσαντες ἔβαν κοίλας ἐπὶ νῆας.
	ἦμος δ' οὔτ' ἄρ πω ἠώς, ἔτι δ' ἀμφιλύκη νύξ,
	τῆμος ἄρ' ἀμφὶ πυρὴν κριτὸς ἔγρετο λαὸς ̓Αχαιῶν,
	τύμβον δ' ἀμφ' αὐτὴν ἕνα ποίεον ἐξαγαγόντες
	ἄκριτον ἐκ πεδίου, ποτὶ δ' αὐτὸν τεῖχος ἔδειμαν
	πύργους θ' ὑψηλούς, εἶλαρ νηῶν τε καὶ αὐτῶν.
	ἐν δ' αὐτοῖσι πύλας ἐνεποίεον εὖ ἀραρυίας,
	ὄφρα δι' αὐτάων ἱππηλασίη ὁδὸς εἴη:
	ἔκτοσθεν δὲ βαθεῖαν ἐπ' αὐτῷ τάφρον ὄρυξαν
	εὐρεῖαν μεγάλην, ἐν δὲ σκόλοπας κατέπηξαν.
	ὣς οἳ μὲν πονέοντο κάρη κομόωντες ̓Αχαιοί:
	οἳ δὲ θεοὶ πὰρ Ζηνὶ καθήμενοι ἀστεροπητῇ
	θηεῦντο μέγα ἔργον ̓Αχαιῶν χαλκοχιτώνων.
	τοῖσι δὲ μύθων ἦρχε Ποσειδάων ἐνοσίχθων:
	Ζεῦ πάτερ, ἦ ῥά τίς ἐστι βροτῶν ἐπ' ἀπείρονα γαῖαν
	ὅς τις ἔτ' ἀθανάτοισι νόον καὶ μῆτιν ἐνίψει;
	οὐχ ὁράᾳς ὅτι δ' αὖτε κάρη κομόωντες ̓Αχαιοὶ
	τεῖχος ἐτειχίσσαντο νεῶν ὕπερ, ἀμφὶ δὲ τάφρον
	ἤλασαν, οὐδὲ θεοῖσι δόσαν κλειτὰς ἑκατόμβας;
	τοῦ δ' ἤτοι κλέος ἔσται ὅσον τ' ἐπικίδναται ἠώς:
	τοῦ δ' ἐπιλήσονται τὸ ἐγὼ καὶ Φοῖβος ̓Απόλλων
	ἥρῳ Λαομέδοντι πολίσσαμεν ἀθλήσαντε.
	τὸν δὲ μέγ' ὀχθήσας προσέφη νεφεληγερέτα Ζεύς:
	ὢ πόποι ἐννοσίγαι' εὐρυσθενές, οἷον ἔειπες.
	ἄλλός κέν τις τοῦτο θεῶν δείσειε νόημα,
	ὃς σέο πολλὸν ἀφαυρότερος χεῖράς τε μένος τε:
	σὸν δ' ἤτοι κλέος ἔσται ὅσον τ' ἐπικίδναται ἠώς.
	ἄγρει μὰν ὅτ' ἂν αὖτε κάρη κομόωντες ̓Αχαιοὶ
	οἴχωνται σὺν νηυσὶ φίλην ἐς πατρίδα γαῖαν
	τεῖχος ἀναρρήξας τὸ μὲν εἰς ἅλα πᾶν καταχεῦαι,
	αὖτις δ' ἠϊόνα μεγάλην ψαμάθοισι καλύψαι,
	ὥς κέν τοι μέγα τεῖχος ἀμαλδύνηται ̓Αχαιῶν.
	ὣς οἳ μὲν τοιαῦτα πρὸς ἀλλήλους ἀγόρευον,
	δύσετο δ' ἠέλιος, τετέλεστο δὲ ἔργον ̓Αχαιῶν,
	βουφόνεον δὲ κατὰ κλισίας καὶ δόρπον ἕλοντο.
	νῆες δ' ἐκ Λήμνοιο παρέσταν οἶνον ἄγουσαι
	πολλαί, τὰς προέηκεν ̓Ιησονίδης Εὔνηος,
	τόν ῥ' ἔτεχ' ̔Υψιπύλη ὑπ' ̓Ιήσονι ποιμένι λαῶν.
	χωρὶς δ' ̓Ατρεί̈δῃς ̓Αγαμέμνονι καὶ Μενελάῳ
	δῶκεν ̓Ιησονίδης ἀγέμεν μέθυ χίλια μέτρα.
	ἔνθεν οἰνίζοντο κάρη κομόωντες ̓Αχαιοί,
	ἄλλοι μὲν χαλκῷ, ἄλλοι δ' αἴθωνι σιδήρῳ,
	ἄλλοι δὲ ῥινοῖς, ἄλλοι δ' αὐτῇσι βόεσσιν,
	ἄλλοι δ' ἀνδραπόδεσσι: τίθεντο δὲ δαῖτα θάλειαν.
	παννύχιοι μὲν ἔπειτα κάρη κομόωντες ̓Αχαιοὶ
	δαίνυντο, Τρῶες δὲ κατὰ πτόλιν ἠδ' ἐπίκουροι:
	παννύχιος δέ σφιν κακὰ μήδετο μητίετα Ζεὺς
	σμερδαλέα κτυπέων: τοὺς δὲ χλωρὸν δέος ᾕρει:
	οἶνον δ' ἐκ δεπάων χαμάδις χέον, οὐδέ τις ἔτλη
	πρὶν πιέειν πρὶν λεῖψαι ὑπερμενέϊ Κρονίωνι.
	κοιμήσαντ' ἄρ' ἔπειτα καὶ ὕπνου δῶρον ἕλοντο.
