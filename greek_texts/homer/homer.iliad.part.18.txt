	ὣς οἳ μὲν μάρναντο δέμας πυρὸς αἰθομένοιο,
	̓Αντίλοχος δ' ̓Αχιλῆϊ πόδας ταχὺς ἄγγελος ἦλθε.
	τὸν δ' εὗρε προπάροιθε νεῶν ὀρθοκραιράων
	τὰ φρονέοντ' ἀνὰ θυμὸν ἃ δὴ τετελεσμένα ἦεν:
	ὀχθήσας δ' ἄρα εἶπε πρὸς ὃν μεγαλήτορα θυμόν:
	ὤ μοι ἐγώ, τί τ' ἄρ' αὖτε κάρη κομόωντες ̓Αχαιοὶ
	νηυσὶν ἔπι κλονέονται ἀτυζόμενοι πεδίοιο;
	μὴ δή μοι τελέσωσι θεοὶ κακὰ κήδεα θυμῷ,
	ὥς ποτέ μοι μήτηρ διεπέφραδε καί μοι ἔειπε
	Μυρμιδόνων τὸν ἄριστον ἔτι ζώοντος ἐμεῖο
	χερσὶν ὕπο Τρώων λείψειν φάος ἠελίοιο.
	ἦ μάλα δὴ τέθνηκε Μενοιτίου ἄλκιμος υἱὸς
	σχέτλιος: ἦ τ' ἐκέλευον ἀπωσάμενον δήϊον πῦρ
	ἂψ ἐπὶ νῆας ἴμεν, μηδ' ̔́Εκτορι ἶφι μάχεσθαι.
	εἷος ὃ ταῦθ' ὥρμαινε κατὰ φρένα καὶ κατὰ θυμόν,
	τόφρά οἱ ἐγγύθεν ἦλθεν ἀγαυοῦ Νέστορος υἱὸς
	δάκρυα θερμὰ χέων, φάτο δ' ἀγγελίην ἀλεγεινήν:
	ὤ μοι Πηλέος υἱὲ δαί̈φρονος ἦ μάλα λυγρῆς
	πεύσεαι ἀγγελίης, ἣ μὴ ὤφελλε γενέσθαι.
	κεῖται Πάτροκλος, νέκυος δὲ δὴ ἀμφιμάχονται
	γυμνοῦ: ἀτὰρ τά γε τεύχε' ἔχει κορυθαίολος ̔́Εκτωρ.
	ὣς φάτο, τὸν δ' ἄχεος νεφέλη ἐκάλυψε μέλαινα:
	ἀμφοτέρῃσι δὲ χερσὶν ἑλὼν κόνιν αἰθαλόεσσαν
	χεύατο κὰκ κεφαλῆς, χαρίεν δ' ᾔσχυνε πρόσωπον:
	νεκταρέῳ δὲ χιτῶνι μέλαιν' ἀμφίζανε τέφρη.
	αὐτὸς δ' ἐν κονίῃσι μέγας μεγαλωστὶ τανυσθεὶς
	κεῖτο, φίλῃσι δὲ χερσὶ κόμην ᾔσχυνε δαί̈ζων.
	δμῳαὶ δ' ἃς ̓Αχιλεὺς ληί̈σσατο Πάτροκλός τε
	θυμὸν ἀκηχέμεναι μεγάλ' ἴαχον, ἐκ δὲ θύραζε
	ἔδραμον ἀμφ' ̓Αχιλῆα δαί̈φρονα, χερσὶ δὲ πᾶσαι
	στήθεα πεπλήγοντο, λύθεν δ' ὑπὸ γυῖα ἑκάστης.
	̓Αντίλοχος δ' ἑτέρωθεν ὀδύρετο δάκρυα λείβων
	χεῖρας ἔχων ̓Αχιλῆος: ὃ δ' ἔστενε κυδάλιμον κῆρ:
	δείδιε γὰρ μὴ λαιμὸν ἀπαμήσειε σιδήρῳ.
	σμερδαλέον δ' ᾤμωξεν: ἄκουσε δὲ πότνια μήτηρ
	ἡμένη ἐν βένθεσσιν ἁλὸς παρὰ πατρὶ γέροντι,
	κώκυσέν τ' ἄρ' ἔπειτα: θεαὶ δέ μιν ἀμφαγέροντο
	πᾶσαι ὅσαι κατὰ βένθος ἁλὸς Νηρηί̈δες ἦσαν.
	ἔνθ' ἄρ' ἔην Γλαύκη τε Θάλειά τε Κυμοδόκη τε
	Νησαίη Σπειώ τε Θόη θ' ̔Αλίη τε βοῶπις
	Κυμοθόη τε καὶ ̓Ακταίη καὶ Λιμνώρεια
	καὶ Μελίτη καὶ ̓́Ιαιρα καὶ ̓Αμφιθόη καὶ ̓Αγαυὴ
	Δωτώ τε Πρωτώ τε Φέρουσά τε Δυναμένη τε
	Δεξαμένη τε καὶ ̓Αμφινόμη καὶ Καλλιάνειρα
	Δωρὶς καὶ Πανόπη καὶ ἀγακλειτὴ Γαλάτεια
	Νημερτής τε καὶ ̓Αψευδὴς καὶ Καλλιάνασσα:
	ἔνθα δ' ἔην Κλυμένη ̓Ιάνειρά τε καὶ ̓Ιάνασσα
	Μαῖρα καὶ ̓Ωρείθυια ἐϋπλόκαμός τ' ̓Αμάθεια
	ἄλλαι θ' αἳ κατὰ βένθος ἁλὸς Νηρηί̈δες ἦσαν.
	τῶν δὲ καὶ ἀργύφεον πλῆτο σπέος: αἳ δ' ἅμα πᾶσαι
	στήθεα πεπλήγοντο, Θέτις δ' ἐξῆρχε γόοιο:
	κλῦτε κασίγνηται Νηρηί̈δες, ὄφρ' ἐὺ̈ πᾶσαι
	εἴδετ' ἀκούουσαι ὅς' ἐμῷ ἔνι κήδεα θυμῷ.
	ὤ μοι ἐγὼ δειλή, ὤ μοι δυσαριστοτόκεια,
	ἥ τ' ἐπεὶ ἂρ τέκον υἱὸν ἀμύμονά τε κρατερόν τε
	ἔξοχον ἡρώων: ὃ δ' ἀνέδραμεν ἔρνεϊ ἶσος:
	τὸν μὲν ἐγὼ θρέψασα φυτὸν ὣς γουνῷ ἀλωῆς
	νηυσὶν ἐπιπροέηκα κορωνίσιν ̓́Ιλιον εἴσω
	Τρωσὶ μαχησόμενον: τὸν δ' οὐχ ὑποδέξομαι αὖτις
	οἴκαδε νοστήσαντα δόμον Πηλήϊον εἴσω.
	ὄφρα δέ μοι ζώει καὶ ὁρᾷ φάος ἠελίοιο
	ἄχνυται, οὐδέ τί οἱ δύναμαι χραισμῆσαι ἰοῦσα.
	ἀλλ' εἶμ', ὄφρα ἴδωμι φίλον τέκος, ἠδ' ἐπακούσω
	ὅττί μιν ἵκετο πένθος ἀπὸ πτολέμοιο μένοντα.
	ὣς ἄρα φωνήσασα λίπε σπέος: αἳ δὲ σὺν αὐτῇ
	δακρυόεσσαι ἴσαν, περὶ δέ σφισι κῦμα θαλάσσης
	ῥήγνυτο: ταὶ δ' ὅτε δὴ Τροίην ἐρίβωλον ἵκοντο
	ἀκτὴν εἰσανέβαινον ἐπισχερώ, ἔνθα θαμειαὶ
	Μυρμιδόνων εἴρυντο νέες ταχὺν ἀμφ' ̓Αχιλῆα.
	τῷ δὲ βαρὺ στενάχοντι παρίστατο πότνια μήτηρ,
	ὀξὺ δὲ κωκύσασα κάρη λάβε παιδὸς ἑοῖο,
	καί ῥ' ὀλοφυρομένη ἔπεα πτερόεντα προσηύδα:
	τέκνον τί κλαίεις; τί δέ σε φρένας ἵκετο πένθος;
	ἐξαύδα, μὴ κεῦθε: τὰ μὲν δή τοι τετέλεσται
	ἐκ Διός, ὡς ἄρα δὴ πρίν γ' εὔχεο χεῖρας ἀνασχὼν
	πάντας ἐπὶ πρύμνῃσιν ἀλήμεναι υἷας ̓Αχαιῶν
	σεῦ ἐπιδευομένους, παθέειν τ' ἀεκήλια ἔργα.
	τὴν δὲ βαρὺ στενάχων προσέφη πόδας ὠκὺς ̓Αχιλλεύς:
	μῆτερ ἐμή, τὰ μὲν ἄρ μοι ̓Ολύμπιος ἐξετέλεσσεν:
	ἀλλὰ τί μοι τῶν ἦδος ἐπεὶ φίλος ὤλεθ' ἑταῖρος
	Πάτροκλος, τὸν ἐγὼ περὶ πάντων τῖον ἑταίρων
	ἶσον ἐμῇ κεφαλῇ; τὸν ἀπώλεσα, τεύχεα δ' ̔́Εκτωρ
	δῃώσας ἀπέδυσε πελώρια θαῦμα ἰδέσθαι
	καλά: τὰ μὲν Πηλῆϊ θεοὶ δόσαν ἀγλαὰ δῶρα
	ἤματι τῷ ὅτε σε βροτοῦ ἀνέρος ἔμβαλον εὐνῇ.
	αἴθ' ὄφελες σὺ μὲν αὖθι μετ' ἀθανάτῃς ἁλίῃσι
	ναίειν, Πηλεὺς δὲ θνητὴν ἀγαγέσθαι ἄκοιτιν.
	νῦν δ' ἵνα καὶ σοὶ πένθος ἐνὶ φρεσὶ μυρίον εἴη
	παιδὸς ἀποφθιμένοιο, τὸν οὐχ ὑποδέξεαι αὖτις
	οἴκαδε νοστήσαντ', ἐπεὶ οὐδ' ἐμὲ θυμὸς ἄνωγε
	ζώειν οὐδ' ἄνδρεσσι μετέμμεναι, αἴ κε μὴ ̔́Εκτωρ
	πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,
	Πατρόκλοιο δ' ἕλωρα Μενοιτιάδεω ἀποτίσῃ.
	τὸν δ' αὖτε προσέειπε Θέτις κατὰ δάκρυ χέουσα:
	ὠκύμορος δή μοι τέκος ἔσσεαι, οἷ' ἀγορεύεις:
	αὐτίκα γάρ τοι ἔπειτα μεθ' ̔́Εκτορα πότμος ἑτοῖμος.
	τὴν δὲ μέγ' ὀχθήσας προσέφη πόδας ὠκὺς ̓Αχιλλεύς:
	αὐτίκα τεθναίην, ἐπεὶ οὐκ ἄρ' ἔμελλον ἑταίρῳ
	κτεινομένῳ ἐπαμῦναι: ὃ μὲν μάλα τηλόθι πάτρης
	ἔφθιτ', ἐμεῖο δὲ δῆσεν ἀρῆς ἀλκτῆρα γενέσθαι.
	νῦν δ' ἐπεὶ οὐ νέομαί γε φίλην ἐς πατρίδα γαῖαν,
	οὐδέ τι Πατρόκλῳ γενόμην φάος οὐδ' ἑτάροισι
	τοῖς ἄλλοις, οἳ δὴ πολέες δάμεν ̔́Εκτορι δίῳ,
	ἀλλ' ἧμαι παρὰ νηυσὶν ἐτώσιον ἄχθος ἀρούρης,
	τοῖος ἐὼν οἷος οὔ τις ̓Αχαιῶν χαλκοχιτώνων
	ἐν πολέμῳ: ἀγορῇ δέ τ' ἀμείνονές εἰσι καὶ ἄλλοι.
	ὡς ἔρις ἔκ τε θεῶν ἔκ τ' ἀνθρώπων ἀπόλοιτο
	καὶ χόλος, ὅς τ' ἐφέηκε πολύφρονά περ χαλεπῆναι,
	ὅς τε πολὺ γλυκίων μέλιτος καταλειβομένοιο
	ἀνδρῶν ἐν στήθεσσιν ἀέξεται ἠύ̈τε καπνός:
	ὡς ἐμὲ νῦν ἐχόλωσεν ἄναξ ἀνδρῶν ̓Αγαμέμνων.
	ἀλλὰ τὰ μὲν προτετύχθαι ἐάσομεν ἀχνύμενοί περ,
	θυμὸν ἐνὶ στήθεσσι φίλον δαμάσαντες ἀνάγκῃ:
	νῦν δ' εἶμ' ὄφρα φίλης κεφαλῆς ὀλετῆρα κιχείω
	̔́Εκτορα: κῆρα δ' ἐγὼ τότε δέξομαι ὁππότε κεν δὴ
	Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.
	οὐδὲ γὰρ οὐδὲ βίη ̔Ηρακλῆος φύγε κῆρα,
	ὅς περ φίλτατος ἔσκε Διὶ Κρονίωνι ἄνακτι:
	ἀλλά ἑ μοῖρα δάμασσε καὶ ἀργαλέος χόλος ̔́Ηρης.
	ὣς καὶ ἐγών, εἰ δή μοι ὁμοίη μοῖρα τέτυκται,
	κείσομ' ἐπεί κε θάνω: νῦν δὲ κλέος ἐσθλὸν ἀροίμην,
	καί τινα Τρωϊάδων καὶ Δαρδανίδων βαθυκόλπων
	ἀμφοτέρῃσιν χερσὶ παρειάων ἁπαλάων
	δάκρυ' ὀμορξαμένην ἁδινὸν στοναχῆσαι ἐφείην,
	γνοῖεν δ' ὡς δὴ δηρὸν ἐγὼ πολέμοιο πέπαυμαι:
	μὴ δέ μ' ἔρυκε μάχης φιλέουσά περ: οὐδέ με πείσεις.
	τὸν δ' ἠμείβετ' ἔπειτα θεὰ Θέτις ἀργυρόπεζα:
	ναὶ δὴ ταῦτά γε τέκνον ἐτήτυμον οὐ κακόν ἐστι
	τειρομένοις ἑτάροισιν ἀμυνέμεν αἰπὺν ὄλεθρον.
	ἀλλά τοι ἔντεα καλὰ μετὰ Τρώεσσιν ἔχονται
	χάλκεα μαρμαίροντα: τὰ μὲν κορυθαίολος ̔́Εκτωρ
	αὐτὸς ἔχων ὤμοισιν ἀγάλλεται: οὐδέ ἕ φημι
	δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.
	ἀλλὰ σὺ μὲν μή πω καταδύσεο μῶλον ̓́Αρηος
	πρίν γ' ἐμὲ δεῦρ' ἐλθοῦσαν ἐν ὀφθαλμοῖσιν ἴδηαι:
	ἠῶθεν γὰρ νεῦμαι ἅμ' ἠελίῳ ἀνιόντι
	τεύχεα καλὰ φέρουσα παρ' ̔Ηφαίστοιο ἄνακτος.
	ὣς ἄρα φωνήσασα πάλιν τράπεθ' υἷος ἑοῖο,
	καὶ στρεφθεῖς' ἁλίῃσι κασιγνήτῃσι μετηύδα:
	ὑμεῖς μὲν νῦν δῦτε θαλάσσης εὐρέα κόλπον
	ὀψόμεναί τε γέρονθ' ἅλιον καὶ δώματα πατρός,
	καί οἱ πάντ' ἀγορεύσατ': ἐγὼ δ' ἐς μακρὸν ̓́Ολυμπον
	εἶμι παρ' ̔́Ηφαιστον κλυτοτέχνην, αἴ κ' ἐθέλῃσιν
	υἱεῖ ἐμῷ δόμεναι κλυτὰ τεύχεα παμφανόωντα.
	ὣς ἔφαθ', αἳ δ' ὑπὸ κῦμα θαλάσσης αὐτίκ' ἔδυσαν:
	ἣ δ' αὖτ' Οὔλυμπον δὲ θεὰ Θέτις ἀργυρόπεζα
	ἤϊεν ὄφρα φίλῳ παιδὶ κλυτὰ τεύχε' ἐνείκαι.
	τὴν μὲν ἄρ' Οὔλυμπον δὲ πόδες φέρον: αὐτὰρ ̓Αχαιοὶ
	θεσπεσίῳ ἀλαλητῷ ὑφ' ̔́Εκτορος ἀνδροφόνοιο
	φεύγοντες νῆάς τε καὶ ̔Ελλήσποντον ἵκοντο.
	οὐδέ κε Πάτροκλόν περ ἐϋκνήμιδες ̓Αχαιοὶ
	ἐκ βελέων ἐρύσαντο νέκυν θεράποντ' ̓Αχιλῆος:
	αὖτις γὰρ δὴ τόν γε κίχον λαός τε καὶ ἵπποι
	̔́Εκτωρ τε Πριάμοιο πάϊς φλογὶ εἴκελος ἀλκήν.
	τρὶς μέν μιν μετόπισθε ποδῶν λάβε φαίδιμος ̔́Εκτωρ
	ἑλκέμεναι μεμαώς, μέγα δὲ Τρώεσσιν ὁμόκλα:
	τρὶς δὲ δύ' Αἴαντες θοῦριν ἐπιειμένοι ἀλκὴν
	νεκροῦ ἀπεστυφέλιξαν: ὃ δ' ἔμπεδον ἀλκὶ πεποιθὼς
	ἄλλοτ' ἐπαί̈ξασκε κατὰ μόθον, ἄλλοτε δ' αὖτε
	στάσκε μέγα ἰάχων: ὀπίσω δ' οὐ χάζετο πάμπαν.
	ὡς δ' ἀπὸ σώματος οὔ τι λέοντ' αἴθωνα δύνανται
	ποιμένες ἄγραυλοι μέγα πεινάοντα δίεσθαι,
	ὥς ῥα τὸν οὐκ ἐδύναντο δύω Αἴαντε κορυστὰ
	̔́Εκτορα Πριαμίδην ἀπὸ νεκροῦ δειδίξασθαι.
	καί νύ κεν εἴρυσσέν τε καὶ ἄσπετον ἤρατο κῦδος,
	εἰ μὴ Πηλεί̈ωνι ποδήνεμος ὠκέα ̓͂Ιρις
	ἄγγελος ἦλθε θέους' ἀπ' ̓Ολύμπου θωρήσσεσθαι
	κρύβδα Διὸς ἄλλων τε θεῶν: πρὸ γὰρ ἧκέ μιν ̔́Ηρη.
	ἀγχοῦ δ' ἱσταμένη ἔπεα πτερόεντα προσηύδα:
	ὄρσεο Πηλεί̈δη, πάντων ἐκπαγλότατ' ἀνδρῶν:
	Πατρόκλῳ ἐπάμυνον, οὗ εἵνεκα φύλοπις αἰνὴ
	ἕστηκε πρὸ νεῶν: οἳ δ' ἀλλήλους ὀλέκουσιν
	οἳ μὲν ἀμυνόμενοι νέκυος πέρι τεθνηῶτος,
	οἳ δὲ ἐρύσσασθαι ποτὶ ̓́Ιλιον ἠνεμόεσσαν
	Τρῶες ἐπιθύουσι: μάλιστα δὲ φαίδιμος ̔́Εκτωρ
	ἑλκέμεναι μέμονεν: κεφαλὴν δέ ἑ θυμὸς ἄνωγε
	πῆξαι ἀνὰ σκολόπεσσι ταμόνθ' ἁπαλῆς ἀπὸ δειρῆς.
	ἀλλ' ἄνα μηδ' ἔτι κεῖσο: σέβας δέ σε θυμὸν ἱκέσθω
	Πάτροκλον Τρῳῇσι κυσὶν μέλπηθρα γενέσθαι:
	σοὶ λώβη, αἴ κέν τι νέκυς ᾐσχυμμένος ἔλθῃ.
	τὴν δ' ἠμείβετ' ἔπειτα ποδάρκης δῖος ̓Αχιλλεύς:
	̓͂Ιρι θεὰ τίς γάρ σε θεῶν ἐμοὶ ἄγγελον ἧκε;
	τὸν δ' αὖτε προσέειπε ποδήνεμος ὠκέα ̓͂Ιρις:
	̔́Ηρη με προέηκε Διὸς κυδρὴ παράκοιτις:
	οὐδ' οἶδε Κρονίδης ὑψίζυγος οὐδέ τις ἄλλος
	ἀθανάτων, οἳ ̓́Ολυμπον ἀγάννιφον ἀμφινέμονται.
	τὴν δ' ἀπαμειβόμενος προσέφη πόδας ὠκὺς ̓Αχιλλεύς:
	πῶς τὰρ ἴω μετὰ μῶλον; ἔχουσι δὲ τεύχε' ἐκεῖνοι:
	μήτηρ δ' οὔ με φίλη πρίν γ' εἴα θωρήσσεσθαι
	πρίν γ' αὐτὴν ἐλθοῦσαν ἐν ὀφθαλμοῖσιν ἴδωμαι:
	στεῦτο γὰρ ̔Ηφαίστοιο πάρ' οἰσέμεν ἔντεα καλά.
	ἄλλου δ' οὔ τευ οἶδα τεῦ ἂν κλυτὰ τεύχεα δύω,
	εἰ μὴ Αἴαντός γε σάκος Τελαμωνιάδαο.
	ἀλλὰ καὶ αὐτὸς ὅ γ' ἔλπομ' ἐνὶ πρώτοισιν ὁμιλεῖ
	ἔγχεϊ δηϊόων περὶ Πατρόκλοιο θανόντος.
	τὸν δ' αὖτε προσέειπε ποδήνεμος ὠκέα ̓͂Ιρις:
	εὖ νυ καὶ ἡμεῖς ἴδμεν ὅ τοι κλυτὰ τεύχε' ἔχονται:
	ἀλλ' αὔτως ἐπὶ τάφρον ἰὼν Τρώεσσι φάνηθι,
	αἴ κέ ς' ὑποδείσαντες ἀπόσχωνται πολέμοιο
	Τρῶες, ἀναπνεύσωσι δ' ἀρήϊοι υἷες ̓Αχαιῶν
	τειρόμενοι: ὀλίγη δέ τ' ἀνάπνευσις πολέμοιο.
	ἣ μὲν ἄρ' ὣς εἰποῦς' ἀπέβη πόδας ὠκέα ̓͂Ιρις,
	αὐτὰρ ̓Αχιλλεὺς ὦρτο Διὶ̈ φίλος: ἀμφὶ δ' ̓Αθήνη
	ὤμοις ἰφθίμοισι βάλ' αἰγίδα θυσσανόεσσαν,
	ἀμφὶ δέ οἱ κεφαλῇ νέφος ἔστεφε δῖα θεάων
	χρύσεον, ἐκ δ' αὐτοῦ δαῖε φλόγα παμφανόωσαν.
	ὡς δ' ὅτε καπνὸς ἰὼν ἐξ ἄστεος αἰθέρ' ἵκηται
	τηλόθεν ἐκ νήσου, τὴν δήϊοι ἀμφιμάχωνται,
	οἵ τε πανημέριοι στυγερῷ κρίνονται ̓́Αρηϊ
	ἄστεος ἐκ σφετέρου: ἅμα δ' ἠελίῳ καταδύντι
	πυρσοί τε φλεγέθουσιν ἐπήτριμοι, ὑψόσε δ' αὐγὴ
	γίγνεται ἀί̈σσουσα περικτιόνεσσιν ἰδέσθαι,
	αἴ κέν πως σὺν νηυσὶν ἄρεω ἀλκτῆρες ἵκωνται:
	ὣς ἀπ' ̓Αχιλλῆος κεφαλῆς σέλας αἰθέρ' ἵκανε:
	στῆ δ' ἐπὶ τάφρον ἰὼν ἀπὸ τείχεος, οὐδ' ἐς ̓Αχαιοὺς
	μίσγετο: μητρὸς γὰρ πυκινὴν ὠπίζετ' ἐφετμήν.
	ἔνθα στὰς ἤϋς', ἀπάτερθε δὲ Παλλὰς ̓Αθήνη
	φθέγξατ': ἀτὰρ Τρώεσσιν ἐν ἄσπετον ὦρσε κυδοιμόν.
	ὡς δ' ὅτ' ἀριζήλη φωνή, ὅτε τ' ἴαχε σάλπιγξ
	ἄστυ περιπλομένων δηί̈ων ὕπο θυμοραϊστέων,
	ὣς τότ' ἀριζήλη φωνὴ γένετ' Αἰακίδαο.
	οἳ δ' ὡς οὖν ἄϊον ὄπα χάλκεον Αἰακίδαο,
	πᾶσιν ὀρίνθη θυμός: ἀτὰρ καλλίτριχες ἵπποι
	ἂψ ὄχεα τρόπεον: ὄσσοντο γὰρ ἄλγεα θυμῷ.
	ἡνίοχοι δ' ἔκπληγεν, ἐπεὶ ἴδον ἀκάματον πῦρ
	δεινὸν ὑπὲρ κεφαλῆς μεγαθύμου Πηλεί̈ωνος
	δαιόμενον: τὸ δὲ δαῖε θεὰ γλαυκῶπις ̓Αθήνη.
	τρὶς μὲν ὑπὲρ τάφρου μεγάλ' ἴαχε δῖος ̓Αχιλλεύς,
	τρὶς δὲ κυκήθησαν Τρῶες κλειτοί τ' ἐπίκουροι.
	ἔνθα δὲ καὶ τότ' ὄλοντο δυώδεκα φῶτες ἄριστοι
	ἀμφὶ σφοῖς ὀχέεσσι καὶ ἔγχεσιν. αὐτὰρ ̓Αχαιοὶ
	ἀσπασίως Πάτροκλον ὑπ' ἐκ βελέων ἐρύσαντες
	κάτθεσαν ἐν λεχέεσσι: φίλοι δ' ἀμφέσταν ἑταῖροι
	μυρόμενοι: μετὰ δέ σφι ποδώκης εἵπετ' ̓Αχιλλεὺς
	δάκρυα θερμὰ χέων, ἐπεὶ εἴσιδε πιστὸν ἑταῖρον
	κείμενον ἐν φέρτρῳ δεδαϊγμένον ὀξέϊ χαλκῷ,
	τόν ῥ' ἤτοι μὲν ἔπεμπε σὺν ἵπποισιν καὶ ὄχεσφιν
	ἐς πόλεμον, οὐδ' αὖτις ἐδέξατο νοστήσαντα.
	̓Ηέλιον δ' ἀκάμαντα βοῶπις πότνια ̔́Ηρη
	πέμψεν ἐπ' ̓Ωκεανοῖο ῥοὰς ἀέκοντα νέεσθαι:
	ἠέλιος μὲν ἔδυ, παύσαντο δὲ δῖοι ̓Αχαιοὶ
	φυλόπιδος κρατερῆς καὶ ὁμοιί̈ου πολέμοιο.
	Τρῶες δ' αὖθ' ἑτέρωθεν ἀπὸ κρατερῆς ὑσμίνης
	χωρήσαντες ἔλυσαν ὑφ' ἅρμασιν ὠκέας ἵππους,
	ἐς δ' ἀγορὴν ἀγέροντο πάρος δόρποιο μέδεσθαι.
	ὀρθῶν δ' ἑσταότων ἀγορὴ γένετ', οὐδέ τις ἔτλη
	ἕζεσθαι: πάντας γὰρ ἔχε τρόμος, οὕνεκ' ̓Αχιλλεὺς
	ἐξεφάνη, δηρὸν δὲ μάχης ἐπέπαυτ' ἀλεγεινῆς.
	τοῖσι δὲ Πουλυδάμας πεπνυμένος ἦρχ' ἀγορεύειν
	Πανθοί̈δης: ὃ γὰρ οἶος ὅρα πρόσσω καὶ ὀπίσσω:
	̔́Εκτορι δ' ἦεν ἑταῖρος, ἰῇ δ' ἐν νυκτὶ γένοντο,
	ἀλλ' ὃ μὲν ἂρ μύθοισιν, ὃ δ' ἔγχεϊ πολλὸν ἐνίκα:
	ὅ σφιν ἐϋφρονέων ἀγορήσατο καὶ μετέειπεν:
	ἀμφὶ μάλα φράζεσθε φίλοι: κέλομαι γὰρ ἔγωγε
	ἄστυδε νῦν ἰέναι, μὴ μίμνειν ἠῶ δῖαν
	ἐν πεδίῳ παρὰ νηυσίν: ἑκὰς δ' ἀπὸ τείχεός εἰμεν.
	ὄφρα μὲν οὗτος ἀνὴρ ̓Αγαμέμνονι μήνιε δίῳ
	τόφρα δὲ ῥηί̈τεροι πολεμίζειν ἦσαν ̓Αχαιοί:
	χαίρεσκον γὰρ ἔγωγε θοῇς ἐπὶ νηυσὶν ἰαύων
	ἐλπόμενος νῆας αἱρησέμεν ἀμφιελίσσας.
	νῦν δ' αἰνῶς δείδοικα ποδώκεα Πηλεί̈ωνα:
	οἷος κείνου θυμὸς ὑπέρβιος, οὐκ ἐθελήσει
	μίμνειν ἐν πεδίῳ, ὅθι περ Τρῶες καὶ ̓Αχαιοὶ
	ἐν μέσῳ ἀμφότεροι μένος ̓́Αρηος δατέονται,
	ἀλλὰ περὶ πτόλιός τε μαχήσεται ἠδὲ γυναικῶν.
	ἀλλ' ἴομεν προτὶ ἄστυ, πίθεσθέ μοι: ὧδε γὰρ ἔσται:
	νῦν μὲν νὺξ ἀπέπαυσε ποδώκεα Πηλεί̈ωνα
	ἀμβροσίη: εἰ δ' ἄμμε κιχήσεται ἐνθάδ' ἐόντας
	αὔριον ὁρμηθεὶς σὺν τεύχεσιν, εὖ νύ τις αὐτὸν
	γνώσεται: ἀσπασίως γὰρ ἀφίξεται ̓́Ιλιον ἱρὴν
	ὅς κε φύγῃ, πολλοὺς δὲ κύνες καὶ γῦπες ἔδονται
	Τρώων: αἲ γὰρ δή μοι ἀπ' οὔατος ὧδε γένοιτο.
	εἰ δ' ἂν ἐμοῖς ἐπέεσσι πιθώμεθα κηδόμενοί περ,
	νύκτα μὲν εἰν ἀγορῇ σθένος ἕξομεν, ἄστυ δὲ πύργοι
	ὑψηλαί τε πύλαι σανίδες τ' ἐπὶ τῇς ἀραρυῖαι
	μακραὶ ἐύ̈ξεστοι ἐζευγμέναι εἰρύσσονται:
	πρῶϊ δ' ὑπηοῖοι σὺν τεύχεσι θωρηχθέντες
	στησόμεθ' ἂμ πύργους: τῷ δ' ἄλγιον, αἴ κ' ἐθέλῃσιν
	ἐλθὼν ἐκ νηῶν περὶ τείχεος ἄμμι μάχεσθαι.
	ἂψ πάλιν εἶς' ἐπὶ νῆας, ἐπεί κ' ἐριαύχενας ἵππους
	παντοίου δρόμου ἄσῃ ὑπὸ πτόλιν ἠλασκάζων:
	εἴσω δ' οὔ μιν θυμὸς ἐφορμηθῆναι ἐάσει,
	οὐδέ ποτ' ἐκπέρσει: πρίν μιν κύνες ἀργοὶ ἔδονται.
	τὸν δ' ἄρ' ὑπόδρα ἰδὼν προσέφη κορυθαίολος ̔́Εκτωρ:
	Πουλυδάμα σὺ μὲν οὐκέτ' ἐμοὶ φίλα ταῦτ' ἀγορεύεις,
	ὃς κέλεαι κατὰ ἄστυ ἀλήμεναι αὖτις ἰόντας.
	ἦ οὔ πω κεκόρησθε ἐελμένοι ἔνδοθι πύργων;
	πρὶν μὲν γὰρ Πριάμοιο πόλιν μέροπες ἄνθρωποι
	πάντες μυθέσκοντο πολύχρυσον πολύχαλκον:
	νῦν δὲ δὴ ἐξαπόλωλε δόμων κειμήλια καλά,
	πολλὰ δὲ δὴ Φρυγίην καὶ Μῃονίην ἐρατεινὴν
	κτήματα περνάμεν' ἵκει, ἐπεὶ μέγας ὠδύσατο Ζεύς.
	νῦν δ' ὅτε πέρ μοι ἔδωκε Κρόνου πάϊς ἀγκυλομήτεω
	κῦδος ἀρέσθ' ἐπὶ νηυσί, θαλάσσῃ τ' ἔλσαι ̓Αχαιούς,
	νήπιε μηκέτι ταῦτα νοήματα φαῖν' ἐνὶ δήμῳ:
	οὐ γάρ τις Τρώων ἐπιπείσεται: οὐ γὰρ ἐάσω.
	ἀλλ' ἄγεθ' ὡς ἂν ἐγὼ εἴπω, πειθώμεθα πάντες.
	νῦν μὲν δόρπον ἕλεσθε κατὰ στρατὸν ἐν τελέεσσι,
	καὶ φυλακῆς μνήσασθε, καὶ ἐγρήγορθε ἕκαστος:
	Τρώων δ' ὃς κτεάτεσσιν ὑπερφιάλως ἀνιάζει,
	συλλέξας λαοῖσι δότω καταδημοβορῆσαι:
	τῶν τινὰ βέλτερόν ἐστιν ἐπαυρέμεν ἤ περ ̓Αχαιούς.
	πρῶϊ δ' ὑπηοῖοι σὺν τεύχεσι θωρηχθέντες
	νηυσὶν ἔπι γλαφυρῇσιν ἐγείρομεν ὀξὺν ̓́Αρηα.
	εἰ δ' ἐτεὸν παρὰ ναῦφιν ἀνέστη δῖος ̓Αχιλλεύς,
	ἄλγιον αἴ κ' ἐθέλῃσι τῷ ἔσσεται: οὔ μιν ἔγωγε
	φεύξομαι ἐκ πολέμοιο δυσηχέος, ἀλλὰ μάλ' ἄντην
	στήσομαι, ἤ κε φέρῃσι μέγα κράτος, ἦ κε φεροίμην.
	ξυνὸς ̓Ενυάλιος, καί τε κτανέοντα κατέκτα.
	ὣς ̔́Εκτωρ ἀγόρευ', ἐπὶ δὲ Τρῶες κελάδησαν
	νήπιοι: ἐκ γάρ σφεων φρένας εἵλετο Παλλὰς ̓Αθήνη.
	̔́Εκτορι μὲν γὰρ ἐπῄνησαν κακὰ μητιόωντι,
	Πουλυδάμαντι δ' ἄρ' οὔ τις ὃς ἐσθλὴν φράζετο βουλήν.
	δόρπον ἔπειθ' εἵλοντο κατὰ στρατόν: αὐτὰρ ̓Αχαιοὶ
	παννύχιοι Πάτροκλον ἀνεστενάχοντο γοῶντες.
	τοῖσι δὲ Πηλεί̈δης ἁδινοῦ ἐξῆρχε γόοιο
	χεῖρας ἐπ' ἀνδροφόνους θέμενος στήθεσσιν ἑταίρου
	πυκνὰ μάλα στενάχων ὥς τε λὶς ἠϋγένειος,
	ᾧ ῥά θ' ὑπὸ σκύμνους ἐλαφηβόλος ἁρπάσῃ ἀνὴρ
	ὕλης ἐκ πυκινῆς: ὃ δέ τ' ἄχνυται ὕστερος ἐλθών,
	πολλὰ δέ τ' ἄγκε' ἐπῆλθε μετ' ἀνέρος ἴχνι' ἐρευνῶν
	εἴ ποθεν ἐξεύροι: μάλα γὰρ δριμὺς χόλος αἱρεῖ:
	ὣς ὃ βαρὺ στενάχων μετεφώνεε Μυρμιδόνεσσιν:
	ὢ πόποι ἦ ῥ' ἅλιον ἔπος ἔκβαλον ἤματι κείνῳ
	θαρσύνων ἥρωα Μενοίτιον ἐν μεγάροισι:
	φῆν δέ οἱ εἰς ̓Οπόεντα περικλυτὸν υἱὸν ἀπάξειν
	̓́Ιλιον ἐκπέρσαντα, λαχόντα τε ληί̈δος αἶσαν.
	ἀλλ' οὐ Ζεὺς ἄνδρεσσι νοήματα πάντα τελευτᾷ:
	ἄμφω γὰρ πέπρωται ὁμοίην γαῖαν ἐρεῦσαι
	αὐτοῦ ἐνὶ Τροίῃ, ἐπεὶ οὐδ' ἐμὲ νοστήσαντα
	δέξεται ἐν μεγάροισι γέρων ἱππηλάτα Πηλεὺς
	οὐδὲ Θέτις μήτηρ, ἀλλ' αὐτοῦ γαῖα καθέξει.
	νῦν δ' ἐπεὶ οὖν Πάτροκλε σεῦ ὕστερος εἶμ' ὑπὸ γαῖαν,
	οὔ σε πρὶν κτεριῶ πρίν γ' ̔́Εκτορος ἐνθάδ' ἐνεῖκαι
	τεύχεα καὶ κεφαλὴν μεγαθύμου σοῖο φονῆος:
	δώδεκα δὲ προπάροιθε πυρῆς ἀποδειροτομήσω
	Τρώων ἀγλαὰ τέκνα σέθεν κταμένοιο χολωθείς.
	τόφρα δέ μοι παρὰ νηυσὶ κορωνίσι κείσεαι αὔτως,
	ἀμφὶ δὲ σὲ Τρῳαὶ καὶ Δαρδανίδες βαθύκολποι
	κλαύσονται νύκτάς τε καὶ ἤματα δάκρυ χέουσαι,
	τὰς αὐτοὶ καμόμεσθα βίηφί τε δουρί τε μακρῷ
	πιείρας πέρθοντε πόλεις μερόπων ἀνθρώπων.
	ὣς εἰπὼν ἑτάροισιν ἐκέκλετο δῖος ̓Αχιλλεὺς
	ἀμφὶ πυρὶ στῆσαι τρίποδα μέγαν, ὄφρα τάχιστα
	Πάτροκλον λούσειαν ἄπο βρότον αἱματόεντα.
	οἳ δὲ λοετροχόον τρίποδ' ἵστασαν ἐν πυρὶ κηλέῳ,
	ἐν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλόντες.
	γάστρην μὲν τρίποδος πῦρ ἄμφεπε, θέρμετο δ' ὕδωρ:
	αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,
	καὶ τότε δὴ λοῦσάν τε καὶ ἤλειψαν λίπ' ἐλαίῳ,
	ἐν δ' ὠτειλὰς πλῆσαν ἀλείφατος ἐννεώροιο:
	ἐν λεχέεσσι δὲ θέντες ἑανῷ λιτὶ κάλυψαν
	ἐς πόδας ἐκ κεφαλῆς, καθύπερθε δὲ φάρεϊ λευκῷ.
	παννύχιοι μὲν ἔπειτα πόδας ταχὺν ἀμφ' ̓Αχιλῆα
	Μυρμιδόνες Πάτροκλον ἀνεστενάχοντο γοῶντες:
	Ζεὺς δ' ̔́Ηρην προσέειπε κασιγνήτην ἄλοχόν τε:
	ἔπρηξας καὶ ἔπειτα βοῶπις πότνια ̔́Ηρη
	ἀνστήσας' ̓Αχιλῆα πόδας ταχύν: ἦ ῥά νυ σεῖο
	ἐξ αὐτῆς ἐγένοντο κάρη κομόωντες ̓Αχαιοί.
	τὸν δ' ἠμείβετ' ἔπειτα βοῶπις πότνια ̔́Ηρη:
	αἰνότατε Κρονίδη ποῖον τὸν μῦθον ἔειπες.
	καὶ μὲν δή πού τις μέλλει βροτὸς ἀνδρὶ τελέσσαι,
	ὅς περ θνητός τ' ἐστὶ καὶ οὐ τόσα μήδεα οἶδε:
	πῶς δὴ ἔγωγ', ἥ φημι θεάων ἔμμεν ἀρίστη,
	ἀμφότερον γενεῇ τε καὶ οὕνεκα σὴ παράκοιτις
	κέκλημαι, σὺ δὲ πᾶσι μετ' ἀθανάτοισιν ἀνάσσεις,
	οὐκ ὄφελον Τρώεσσι κοτεσσαμένη κακὰ ῥάψαι;
	ὣς οἳ μὲν τοιαῦτα πρὸς ἀλλήλους ἀγόρευον:
	̔Ηφαίστου δ' ἵκανε δόμον Θέτις ἀργυρόπεζα
	ἄφθιτον ἀστερόεντα μεταπρεπέ' ἀθανάτοισι
	χάλκεον, ὅν ῥ' αὐτὸς ποιήσατο κυλλοποδίων.
	τὸν δ' εὗρ' ἱδρώοντα ἑλισσόμενον περὶ φύσας
	σπεύδοντα: τρίποδας γὰρ ἐείκοσι πάντας ἔτευχεν
	ἑστάμεναι περὶ τοῖχον ἐϋσταθέος μεγάροιο,
	χρύσεα δέ σφ' ὑπὸ κύκλα ἑκάστῳ πυθμένι θῆκεν,
	ὄφρά οἱ αὐτόματοι θεῖον δυσαίατ' ἀγῶνα
	ἠδ' αὖτις πρὸς δῶμα νεοίατο θαῦμα ἰδέσθαι.
	οἳ δ' ἤτοι τόσσον μὲν ἔχον τέλος, οὔατα δ' οὔ πω
	δαιδάλεα προσέκειτο: τά ῥ' ἤρτυε, κόπτε δὲ δεσμούς.
	ὄφρ' ὅ γε ταῦτ' ἐπονεῖτο ἰδυίῃσι πραπίδεσσι,
	τόφρά οἱ ἐγγύθεν ἦλθε θεὰ Θέτις ἀργυρόπεζα.
	τὴν δὲ ἴδε προμολοῦσα Χάρις λιπαροκρήδεμνος
	καλή, τὴν ὤπυιε περικλυτὸς ἀμφιγυήεις:
	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
	τίπτε Θέτι τανύπεπλε ἱκάνεις ἡμέτερον δῶ
	αἰδοίη τε φίλη τε; πάρος γε μὲν οὔ τι θαμίζεις.
	ἀλλ' ἕπεο προτέρω, ἵνα τοι πὰρ ξείνια θείω.
	ὣς ἄρα φωνήσασα πρόσω ἄγε δῖα θεάων.
	τὴν μὲν ἔπειτα καθεῖσεν ἐπὶ θρόνου ἀργυροήλου
	καλοῦ δαιδαλέου: ὑπὸ δὲ θρῆνυς ποσὶν ἦεν:
	κέκλετο δ' ̔́Ηφαιστον κλυτοτέχνην εἶπέ τε μῦθον:
	̔́Ηφαιστε πρόμολ' ὧδε: Θέτις νύ τι σεῖο χατίζει.
	τὴν δ' ἠμείβετ' ἔπειτα περικλυτὸς ἀμφιγυήεις:
	ἦ ῥά νύ μοι δεινή τε καὶ αἰδοίη θεὸς ἔνδον,
	ἥ μ' ἐσάως' ὅτε μ' ἄλγος ἀφίκετο τῆλε πεσόντα
	μητρὸς ἐμῆς ἰότητι κυνώπιδος, ἥ μ' ἐθέλησε
	κρύψαι χωλὸν ἐόντα: τότ' ἂν πάθον ἄλγεα θυμῷ,
	εἰ μή μ' Εὐρυνόμη τε Θέτις θ' ὑπεδέξατο κόλπῳ
	Εὐρυνόμη θυγάτηρ ἀψορρόου ̓Ωκεανοῖο.
	τῇσι παρ' εἰνάετες χάλκευον δαίδαλα πολλά,
	πόρπας τε γναμπτάς θ' ἕλικας κάλυκάς τε καὶ ὅρμους
	ἐν σπῆϊ γλαφυρῷ: περὶ δὲ ῥόος ̓Ωκεανοῖο
	ἀφρῷ μορμύρων ῥέεν ἄσπετος: οὐδέ τις ἄλλος
	ᾔδεεν οὔτε θεῶν οὔτε θνητῶν ἀνθρώπων,
	ἀλλὰ Θέτις τε καὶ Εὐρυνόμη ἴσαν, αἵ μ' ἐσάωσαν.
	ἣ νῦν ἡμέτερον δόμον ἵκει: τώ με μάλα χρεὼ
	πάντα Θέτι καλλιπλοκάμῳ ζῳάγρια τίνειν.
	ἀλλὰ σὺ μὲν νῦν οἱ παράθες ξεινήϊα καλά,
	ὄφρ' ἂν ἐγὼ φύσας ἀποθείομαι ὅπλά τε πάντα.
	ἦ, καὶ ἀπ' ἀκμοθέτοιο πέλωρ αἴητον ἀνέστη
	χωλεύων: ὑπὸ δὲ κνῆμαι ῥώοντο ἀραιαί.
	φύσας μέν ῥ' ἀπάνευθε τίθει πυρός, ὅπλά τε πάντα
	λάρνακ' ἐς ἀργυρέην συλλέξατο, τοῖς ἐπονεῖτο:
	σπόγγῳ δ' ἀμφὶ πρόσωπα καὶ ἄμφω χεῖρ' ἀπομόργνυ
	αὐχένα τε στιβαρὸν καὶ στήθεα λαχνήεντα,
	δῦ δὲ χιτῶν', ἕλε δὲ σκῆπτρον παχύ, βῆ δὲ θύραζε
	χωλεύων: ὑπὸ δ' ἀμφίπολοι ῥώοντο ἄνακτι
	χρύσειαι ζωῇσι νεήνισιν εἰοικυῖαι.
	τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ
	καὶ σθένος, ἀθανάτων δὲ θεῶν ἄπο ἔργα ἴσασιν.
	αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων
	πλησίον, ἔνθα Θέτις περ, ἐπὶ θρόνου ἷζε φαεινοῦ,
	ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
	τίπτε Θέτι τανύπεπλε ἱκάνεις ἡμέτερον δῶ
	αἰδοίη τε φίλη τε; πάρος γε μὲν οὔ τι θαμίζεις.
	αὔδα ὅ τι φρονέεις: τελέσαι δέ με θυμὸς ἄνωγεν,
	εἰ δύναμαι τελέσαι γε καὶ εἰ τετελεσμένον ἐστίν.
	τὸν δ' ἠμείβετ' ἔπειτα Θέτις κατὰ δάκρυ χέουσα:
	̔́Ηφαιστ', ἦ ἄρα δή τις, ὅσαι θεαί εἰς' ἐν ̓Ολύμπῳ,
	τοσσάδ' ἐνὶ φρεσὶν ᾗσιν ἀνέσχετο κήδεα λυγρὰ
	ὅσς' ἐμοὶ ἐκ πασέων Κρονίδης Ζεὺς ἄλγε' ἔδωκεν;
	ἐκ μέν μ' ἀλλάων ἁλιάων ἀνδρὶ δάμασσεν
	Αἰακίδῃ Πηλῆϊ, καὶ ἔτλην ἀνέρος εὐνὴν
	πολλὰ μάλ' οὐκ ἐθέλουσα. ὃ μὲν δὴ γήραϊ λυγρῷ
	κεῖται ἐνὶ μεγάροις ἀρημένος, ἄλλα δέ μοι νῦν,
	υἱὸν ἐπεί μοι δῶκε γενέσθαί τε τραφέμεν τε
	ἔξοχον ἡρώων: ὃ δ' ἀνέδραμεν ἔρνεϊ ἶσος:
	τὸν μὲν ἐγὼ θρέψασα φυτὸν ὣς γουνῷ ἀλωῆς
	νηυσὶν ἐπιπροέηκα κορωνίσιν ̓́Ιλιον εἴσω
	Τρωσὶ μαχησόμενον: τὸν δ' οὐχ ὑποδέξομαι αὖτις
	οἴκαδε νοστήσαντα δόμον Πηλήϊον εἴσω.
	ὄφρα δέ μοι ζώει καὶ ὁρᾷ φάος ἠελίοιο
	ἄχνυται, οὐδέ τί οἱ δύναμαι χραισμῆσαι ἰοῦσα.
	κούρην ἣν ἄρα οἱ γέρας ἔξελον υἷες ̓Αχαιῶν,
	τὴν ἂψ ἐκ χειρῶν ἕλετο κρείων ̓Αγαμέμνων.
	ἤτοι ὃ τῆς ἀχέων φρένας ἔφθιεν: αὐτὰρ ̓Αχαιοὺς
	Τρῶες ἐπὶ πρύμνῃσιν ἐείλεον, οὐδὲ θύραζε
	εἴων ἐξιέναι: τὸν δὲ λίσσοντο γέροντες
	̓Αργείων, καὶ πολλὰ περικλυτὰ δῶρ' ὀνόμαζον.
	ἔνθ' αὐτὸς μὲν ἔπειτ' ἠναίνετο λοιγὸν ἀμῦναι,
	αὐτὰρ ὃ Πάτροκλον περὶ μὲν τὰ ἃ τεύχεα ἕσσε,
	πέμπε δέ μιν πόλεμον δέ, πολὺν δ' ἅμα λαὸν ὄπασσε.
	πᾶν δ' ἦμαρ μάρναντο περὶ Σκαιῇσι πύλῃσι:
	καί νύ κεν αὐτῆμαρ πόλιν ἔπραθον, εἰ μὴ ̓Απόλλων
	πολλὰ κακὰ ῥέξαντα Μενοιτίου ἄλκιμον υἱὸν
	ἔκταν' ἐνὶ προμάχοισι καὶ ̔́Εκτορι κῦδος ἔδωκε.
	τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα
	υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν
	καὶ καλὰς κνημῖδας ἐπισφυρίοις ἀραρυίας
	καὶ θώρηχ': ὃ γὰρ ἦν οἱ ἀπώλεσε πιστὸς ἑταῖρος
	Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων.
	τὴν δ' ἠμείβετ' ἔπειτα περικλυτὸς ἀμφιγυήεις:
	θάρσει: μή τοι ταῦτα μετὰ φρεσὶ σῇσι μελόντων.
	αἲ γάρ μιν θανάτοιο δυσηχέος ὧδε δυναίμην
	νόσφιν ἀποκρύψαι, ὅτε μιν μόρος αἰνὸς ἱκάνοι,
	ὥς οἱ τεύχεα καλὰ παρέσσεται, οἷά τις αὖτε
	ἀνθρώπων πολέων θαυμάσσεται, ὅς κεν ἴδηται.
	ὣς εἰπὼν τὴν μὲν λίπεν αὐτοῦ, βῆ δ' ἐπὶ φύσας:
	τὰς δ' ἐς πῦρ ἔτρεψε κέλευσέ τε ἐργάζεσθαι.
	φῦσαι δ' ἐν χοάνοισιν ἐείκοσι πᾶσαι ἐφύσων
	παντοίην εὔπρηστον ἀϋτμὴν ἐξανιεῖσαι,
	ἄλλοτε μὲν σπεύδοντι παρέμμεναι, ἄλλοτε δ' αὖτε,
	ὅππως ̔́Ηφαιστός τ' ἐθέλοι καὶ ἔργον ἄνοιτο.
	χαλκὸν δ' ἐν πυρὶ βάλλεν ἀτειρέα κασσίτερόν τε
	καὶ χρυσὸν τιμῆντα καὶ ἄργυρον: αὐτὰρ ἔπειτα
	θῆκεν ἐν ἀκμοθέτῳ μέγαν ἄκμονα, γέντο δὲ χειρὶ
	ῥαιστῆρα κρατερήν, ἑτέρηφι δὲ γέντο πυράγρην.
	ποίει δὲ πρώτιστα σάκος μέγα τε στιβαρόν τε
	πάντοσε δαιδάλλων, περὶ δ' ἄντυγα βάλλε φαεινὴν
	τρίπλακα μαρμαρέην, ἐκ δ' ἀργύρεον τελαμῶνα.
	πέντε δ' ἄρ' αὐτοῦ ἔσαν σάκεος πτύχες: αὐτὰρ ἐν αὐτῷ
	ποίει δαίδαλα πολλὰ ἰδυίῃσι πραπίδεσσιν.
	ἐν μὲν γαῖαν ἔτευξ', ἐν δ' οὐρανόν, ἐν δὲ θάλασσαν,
	ἠέλιόν τ' ἀκάμαντα σελήνην τε πλήθουσαν,
	ἐν δὲ τὰ τείρεα πάντα, τά τ' οὐρανὸς ἐστεφάνωται,
	Πληϊάδας θ' ̔Υάδας τε τό τε σθένος ̓Ωρίωνος
	̓́Αρκτόν θ', ἣν καὶ ̓́Αμαξαν ἐπίκλησιν καλέουσιν,
	ἥ τ' αὐτοῦ στρέφεται καί τ' ̓Ωρίωνα δοκεύει,
	οἴη δ' ἄμμορός ἐστι λοετρῶν ̓Ωκεανοῖο.
	ἐν δὲ δύω ποίησε πόλεις μερόπων ἀνθρώπων
	καλάς. ἐν τῇ μέν ῥα γάμοι τ' ἔσαν εἰλαπίναι τε,
	νύμφας δ' ἐκ θαλάμων δαί̈δων ὕπο λαμπομενάων
	ἠγίνεον ἀνὰ ἄστυ, πολὺς δ' ὑμέναιος ὀρώρει:
	κοῦροι δ' ὀρχηστῆρες ἐδίνεον, ἐν δ' ἄρα τοῖσιν
	αὐλοὶ φόρμιγγές τε βοὴν ἔχον: αἳ δὲ γυναῖκες
	ἱστάμεναι θαύμαζον ἐπὶ προθύροισιν ἑκάστη.
	λαοὶ δ' εἰν ἀγορῇ ἔσαν ἀθρόοι: ἔνθα δὲ νεῖκος
	ὠρώρει, δύο δ' ἄνδρες ἐνείκεον εἵνεκα ποινῆς
	ἀνδρὸς ἀποφθιμένου: ὃ μὲν εὔχετο πάντ' ἀποδοῦναι
	δήμῳ πιφαύσκων, ὃ δ' ἀναίνετο μηδὲν ἑλέσθαι:
	ἄμφω δ' ἱέσθην ἐπὶ ἴστορι πεῖραρ ἑλέσθαι.
	λαοὶ δ' ἀμφοτέροισιν ἐπήπυον ἀμφὶς ἀρωγοί:
	κήρυκες δ' ἄρα λαὸν ἐρήτυον: οἳ δὲ γέροντες
	εἵατ' ἐπὶ ξεστοῖσι λίθοις ἱερῷ ἐνὶ κύκλῳ,
	σκῆπτρα δὲ κηρύκων ἐν χέρς' ἔχον ἠεροφώνων:
	τοῖσιν ἔπειτ' ἤϊσσον, ἀμοιβηδὶς δὲ δίκαζον.
	κεῖτο δ' ἄρ' ἐν μέσσοισι δύω χρυσοῖο τάλαντα,
	τῷ δόμεν ὃς μετὰ τοῖσι δίκην ἰθύντατα εἴποι.
	τὴν δ' ἑτέρην πόλιν ἀμφὶ δύω στρατοὶ ἥατο λαῶν
	τεύχεσι λαμπόμενοι: δίχα δέ σφισιν ἥνδανε βουλή,
	ἠὲ διαπραθέειν ἢ ἄνδιχα πάντα δάσασθαι
	κτῆσιν ὅσην πτολίεθρον ἐπήρατον ἐντὸς ἔεργεν:
	οἳ δ' οὔ πω πείθοντο, λόχῳ δ' ὑπεθωρήσσοντο.
	τεῖχος μέν ῥ' ἄλοχοί τε φίλαι καὶ νήπια τέκνα
	ῥύατ' ἐφεσταότες, μετὰ δ' ἀνέρες οὓς ἔχε γῆρας:
	οἳ δ' ἴσαν: ἦρχε δ' ἄρά σφιν ̓́Αρης καὶ Παλλὰς ̓Αθήνη
	ἄμφω χρυσείω, χρύσεια δὲ εἵματα ἕσθην,
	καλὼ καὶ μεγάλω σὺν τεύχεσιν, ὥς τε θεώ περ
	ἀμφὶς ἀριζήλω: λαοὶ δ' ὑπολίζονες ἦσαν.
	οἳ δ' ὅτε δή ῥ' ἵκανον ὅθι σφίσιν εἶκε λοχῆσαι
	ἐν ποταμῷ, ὅθι τ' ἀρδμὸς ἔην πάντεσσι βοτοῖσιν,
	ἔνθ' ἄρα τοί γ' ἵζοντ' εἰλυμένοι αἴθοπι χαλκῷ.
	τοῖσι δ' ἔπειτ' ἀπάνευθε δύω σκοποὶ εἵατο λαῶν
	δέγμενοι ὁππότε μῆλα ἰδοίατο καὶ ἕλικας βοῦς.
	οἳ δὲ τάχα προγένοντο, δύω δ' ἅμ' ἕποντο νομῆες
	τερπόμενοι σύριγξι: δόλον δ' οὔ τι προνόησαν.
	οἳ μὲν τὰ προϊδόντες ἐπέδραμον, ὦκα δ' ἔπειτα
	τάμνοντ' ἀμφὶ βοῶν ἀγέλας καὶ πώεα καλὰ
	ἀργεννέων οἰῶν, κτεῖνον δ' ἐπὶ μηλοβοτῆρας.
	οἳ δ' ὡς οὖν ἐπύθοντο πολὺν κέλαδον παρὰ βουσὶν
	εἰράων προπάροιθε καθήμενοι, αὐτίκ' ἐφ' ἵππων
	βάντες ἀερσιπόδων μετεκίαθον, αἶψα δ' ἵκοντο.
	στησάμενοι δ' ἐμάχοντο μάχην ποταμοῖο παρ' ὄχθας,
	βάλλον δ' ἀλλήλους χαλκήρεσιν ἐγχείῃσιν.
	ἐν δ' ̓́Ερις ἐν δὲ Κυδοιμὸς ὁμίλεον, ἐν δ' ὀλοὴ Κήρ,
	ἄλλον ζωὸν ἔχουσα νεούτατον, ἄλλον ἄουτον,
	ἄλλον τεθνηῶτα κατὰ μόθον ἕλκε ποδοῖιν:
	εἷμα δ' ἔχ' ἀμφ' ὤμοισι δαφοινεὸν αἵματι φωτῶν.
	ὡμίλευν δ' ὥς τε ζωοὶ βροτοὶ ἠδ' ἐμάχοντο,
	νεκρούς τ' ἀλλήλων ἔρυον κατατεθνηῶτας.
	ἐν δ' ἐτίθει νειὸν μαλακὴν πίειραν ἄρουραν
	εὐρεῖαν τρίπολον: πολλοὶ δ' ἀροτῆρες ἐν αὐτῇ
	ζεύγεα δινεύοντες ἐλάστρεον ἔνθα καὶ ἔνθα.
	οἳ δ' ὁπότε στρέψαντες ἱκοίατο τέλσον ἀρούρης,
	τοῖσι δ' ἔπειτ' ἐν χερσὶ δέπας μελιηδέος οἴνου
	δόσκεν ἀνὴρ ἐπιών: τοὶ δὲ στρέψασκον ἀν' ὄγμους,
	ἱέμενοι νειοῖο βαθείης τέλσον ἱκέσθαι.
	ἣ δὲ μελαίνετ' ὄπισθεν, ἀρηρομένῃ δὲ ἐῴκει,
	χρυσείη περ ἐοῦσα: τὸ δὴ περὶ θαῦμα τέτυκτο.
	ἐν δ' ἐτίθει τέμενος βασιλήϊον: ἔνθα δ' ἔριθοι
	ἤμων ὀξείας δρεπάνας ἐν χερσὶν ἔχοντες.
	δράγματα δ' ἄλλα μετ' ὄγμον ἐπήτριμα πῖπτον ἔραζε,
	ἄλλα δ' ἀμαλλοδετῆρες ἐν ἐλλεδανοῖσι δέοντο.
	τρεῖς δ' ἄρ' ἀμαλλοδετῆρες ἐφέστασαν: αὐτὰρ ὄπισθε
	παῖδες δραγμεύοντες ἐν ἀγκαλίδεσσι φέροντες
	ἀσπερχὲς πάρεχον: βασιλεὺς δ' ἐν τοῖσι σιωπῇ
	σκῆπτρον ἔχων ἑστήκει ἐπ' ὄγμου γηθόσυνος κῆρ.
	κήρυκες δ' ἀπάνευθεν ὑπὸ δρυὶ̈ δαῖτα πένοντο,
	βοῦν δ' ἱερεύσαντες μέγαν ἄμφεπον: αἳ δὲ γυναῖκες
	δεῖπνον ἐρίθοισιν λεύκ' ἄλφιτα πολλὰ πάλυνον.
	ἐν δ' ἐτίθει σταφυλῇσι μέγα βρίθουσαν ἀλωὴν
	καλὴν χρυσείην: μέλανες δ' ἀνὰ βότρυες ἦσαν,
	ἑστήκει δὲ κάμαξι διαμπερὲς ἀργυρέῃσιν.
	ἀμφὶ δὲ κυανέην κάπετον, περὶ δ' ἕρκος ἔλασσε
	κασσιτέρου: μία δ' οἴη ἀταρπιτὸς ἦεν ἐπ' αὐτήν,
	τῇ νίσοντο φορῆες ὅτε τρυγόῳεν ἀλωήν.
	παρθενικαὶ δὲ καὶ ἠί̈θεοι ἀταλὰ φρονέοντες
	πλεκτοῖς ἐν ταλάροισι φέρον μελιηδέα καρπόν.
	τοῖσιν δ' ἐν μέσσοισι πάϊς φόρμιγγι λιγείῃ
	ἱμερόεν κιθάριζε, λίνον δ' ὑπὸ καλὸν ἄειδε
	λεπταλέῃ φωνῇ: τοὶ δὲ ῥήσσοντες ἁμαρτῇ
	μολπῇ τ' ἰυγμῷ τε ποσὶ σκαίροντες ἕποντο.
	ἐν δ' ἀγέλην ποίησε βοῶν ὀρθοκραιράων:
	αἳ δὲ βόες χρυσοῖο τετεύχατο κασσιτέρου τε,
	μυκηθμῷ δ' ἀπὸ κόπρου ἐπεσσεύοντο νομὸν δὲ
	πὰρ ποταμὸν κελάδοντα, παρὰ ῥοδανὸν δονακῆα.
	χρύσειοι δὲ νομῆες ἅμ' ἐστιχόωντο βόεσσι
	τέσσαρες, ἐννέα δέ σφι κύνες πόδας ἀργοὶ ἕποντο.
	σμερδαλέω δὲ λέοντε δύ' ἐν πρώτῃσι βόεσσι
	ταῦρον ἐρύγμηλον ἐχέτην: ὃ δὲ μακρὰ μεμυκὼς
	ἕλκετο: τὸν δὲ κύνες μετεκίαθον ἠδ' αἰζηοί.
	τὼ μὲν ἀναρρήξαντε βοὸς μεγάλοιο βοείην
	ἔγκατα καὶ μέλαν αἷμα λαφύσσετον: οἳ δὲ νομῆες
	αὔτως ἐνδίεσαν ταχέας κύνας ὀτρύνοντες.
	οἳ δ' ἤτοι δακέειν μὲν ἀπετρωπῶντο λεόντων,
	ἱστάμενοι δὲ μάλ' ἐγγὺς ὑλάκτεον ἔκ τ' ἀλέοντο.
	ἐν δὲ νομὸν ποίησε περικλυτὸς ἀμφιγυήεις
	ἐν καλῇ βήσσῃ μέγαν οἰῶν ἀργεννάων,
	σταθμούς τε κλισίας τε κατηρεφέας ἰδὲ σηκούς.
	ἐν δὲ χορὸν ποίκιλλε περικλυτὸς ἀμφιγυήεις,
	τῷ ἴκελον οἷόν ποτ' ἐνὶ Κνωσῷ εὐρείῃ
	Δαίδαλος ἤσκησεν καλλιπλοκάμῳ ̓Αριάδνῃ.
	ἔνθα μὲν ἠί̈θεοι καὶ παρθένοι ἀλφεσίβοιαι
	ὀρχεῦντ' ἀλλήλων ἐπὶ καρπῷ χεῖρας ἔχοντες.
	τῶν δ' αἳ μὲν λεπτὰς ὀθόνας ἔχον, οἳ δὲ χιτῶνας
	εἵατ' ἐϋννήτους, ἦκα στίλβοντας ἐλαίῳ:
	καί ῥ' αἳ μὲν καλὰς στεφάνας ἔχον, οἳ δὲ μαχαίρας
	εἶχον χρυσείας ἐξ ἀργυρέων τελαμώνων.
	οἳ δ' ὁτὲ μὲν θρέξασκον ἐπισταμένοισι πόδεσσι
	ῥεῖα μάλ', ὡς ὅτε τις τροχὸν ἄρμενον ἐν παλάμῃσιν
	ἑζόμενος κεραμεὺς πειρήσεται, αἴ κε θέῃσιν:
	ἄλλοτε δ' αὖ θρέξασκον ἐπὶ στίχας ἀλλήλοισι.
	πολλὸς δ' ἱμερόεντα χορὸν περιίσταθ' ὅμιλος
	τερπόμενοι:
	δοιὼ δὲ κυβιστητῆρε κατ' αὐτοὺς
	μολπῆς ἐξάρχοντες ἐδίνευον κατὰ μέσσους.
	ἐν δ' ἐτίθει ποταμοῖο μέγα σθένος ̓Ωκεανοῖο
	ἄντυγα πὰρ πυμάτην σάκεος πύκα ποιητοῖο.
	αὐτὰρ ἐπεὶ δὴ τεῦξε σάκος μέγα τε στιβαρόν τε,
	τεῦξ' ἄρα οἱ θώρηκα φαεινότερον πυρὸς αὐγῆς,
	τεῦξε δέ οἱ κόρυθα βριαρὴν κροτάφοις ἀραρυῖαν
	καλὴν δαιδαλέην, ἐπὶ δὲ χρύσεον λόφον ἧκε,
	τεῦξε δέ οἱ κνημῖδας ἑανοῦ κασσιτέροιο.
	αὐτὰρ ἐπεὶ πάνθ' ὅπλα κάμε κλυτὸς ἀμφιγυήεις,
	μητρὸς ̓Αχιλλῆος θῆκε προπάροιθεν ἀείρας.
	ἣ δ' ἴρηξ ὣς ἆλτο κατ' Οὐλύμπου νιφόεντος
	τεύχεα μαρμαίροντα παρ' ̔Ηφαίστοιο φέρουσα.
