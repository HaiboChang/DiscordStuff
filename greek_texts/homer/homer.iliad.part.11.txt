	ἠὼς δ' ἐκ λεχέων παρ' ἀγαυοῦ Τιθωνοῖο
	ὄρνυθ', ἵν' ἀθανάτοισι φόως φέροι ἠδὲ βροτοῖσι:
	Ζεὺς δ' ̓́Εριδα προί̈αλλε θοὰς ἐπὶ νῆας ̓Αχαιῶν
	ἀργαλέην, πολέμοιο τέρας μετὰ χερσὶν ἔχουσαν.
	στῆ δ' ἐπ' ̓Οδυσσῆος μεγακήτεϊ νηὶ̈ μελαίνῃ,
	ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,
	ἠμὲν ἐπ' Αἴαντος κλισίας Τελαμωνιάδαο
	ἠδ' ἐπ' ̓Αχιλλῆος, τοί ῥ' ἔσχατα νῆας ἐί̈σας
	εἴρυσαν ἠνορέῃ πίσυνοι καὶ κάρτεϊ χειρῶν
	ἔνθα στᾶς' ἤϋσε θεὰ μέγα τε δεινόν τε
	ὄρθι', ̓Αχαιοῖσιν δὲ μέγα σθένος ἔμβαλ' ἑκάστῳ
	καρδίῃ ἄληκτον πολεμίζειν ἠδὲ μάχεσθαι.
	τοῖσι δ' ἄφαρ πόλεμος γλυκίων γένετ' ἠὲ νέεσθαι
	ἐν νηυσὶ γλαφυρῇσι φίλην ἐς πατρίδα γαῖαν.
	̓Ατρεί̈δης δ' ἐβόησεν ἰδὲ ζώννυσθαι ἄνωγεν
	̓Αργείους: ἐν δ' αὐτὸς ἐδύσετο νώροπα χαλκόν.
	κνημῖδας μὲν πρῶτα περὶ κνήμῃσιν ἔθηκε
	καλὰς ἀργυρέοισιν ἐπισφυρίοις ἀραρυίας:
	δεύτερον αὖ θώρηκα περὶ στήθεσσιν ἔδυνε,
	τόν ποτέ οἱ Κινύρης δῶκε ξεινήϊον εἶναι.
	πεύθετο γὰρ Κύπρον δὲ μέγα κλέος οὕνεκ' ̓Αχαιοὶ
	ἐς Τροίην νήεσσιν ἀναπλεύσεσθαι ἔμελλον:
	τοὔνεκά οἱ τὸν δῶκε χαριζόμενος βασιλῆϊ.
	τοῦ δ' ἤτοι δέκα οἶμοι ἔσαν μέλανος κυάνοιο,
	δώδεκα δὲ χρυσοῖο καὶ εἴκοσι κασσιτέροιο:
	κυάνεοι δὲ δράκοντες ὀρωρέχατο προτὶ δειρὴν
	τρεῖς ἑκάτερθ' ἴρισσιν ἐοικότες, ἅς τε Κρονίων
	ἐν νέφεϊ στήριξε, τέρας μερόπων ἀνθρώπων.
	ἀμφὶ δ' ἄρ' ὤμοισιν βάλετο ξίφος: ἐν δέ οἱ ἧλοι
	χρύσειοι πάμφαινον, ἀτὰρ περὶ κουλεὸν ἦεν
	ἀργύρεον χρυσέοισιν ἀορτήρεσσιν ἀρηρός.
	ἂν δ' ἕλετ' ἀμφιβρότην πολυδαίδαλον ἀσπίδα θοῦριν
	καλήν, ἣν πέρι μὲν κύκλοι δέκα χάλκεοι ἦσαν,
	ἐν δέ οἱ ὀμφαλοὶ ἦσαν ἐείκοσι κασσιτέροιο
	λευκοί, ἐν δὲ μέσοισιν ἔην μέλανος κυάνοιο.
	τῇ δ' ἐπὶ μὲν Γοργὼ βλοσυρῶπις ἐστεφάνωτο
	δεινὸν δερκομένη, περὶ δὲ Δεῖμός τε Φόβος τε.
	τῆς δ' ἐξ ἀργύρεος τελαμὼν ἦν: αὐτὰρ ἐπ' αὐτοῦ
	κυάνεος ἐλέλικτο δράκων, κεφαλαὶ δέ οἱ ἦσαν
	τρεῖς ἀμφιστρεφέες ἑνὸς αὐχένος ἐκπεφυυῖαι.
	κρατὶ δ' ἐπ' ἀμφίφαλον κυνέην θέτο τετραφάληρον
	ἵππουριν: δεινὸν δὲ λόφος καθύπερθεν ἔνευεν.
	εἵλετο δ' ἄλκιμα δοῦρε δύω κεκορυθμένα χαλκῷ
	ὀξέα: τῆλε δὲ χαλκὸς ἀπ' αὐτόφιν οὐρανὸν εἴσω
	λάμπ': ἐπὶ δ' ἐγδούπησαν ̓Αθηναίη τε καὶ ̔́Ηρη
	τιμῶσαι βασιλῆα πολυχρύσοιο Μυκήνης.
	ἡνιόχῳ μὲν ἔπειτα ἑῷ ἐπέτελλεν ἕκαστος
	ἵππους εὖ κατὰ κόσμον ἐρυκέμεν αὖθ' ἐπὶ τάφρῳ,
	αὐτοὶ δὲ πρυλέες σὺν τεύχεσι θωρηχθέντες
	ῥώοντ': ἄσβεστος δὲ βοὴ γένετ' ἠῶθι πρό.
	φθὰν δὲ μέγ' ἱππήων ἐπὶ τάφρῳ κοσμηθέντες,
	ἱππῆες δ' ὀλίγον μετεκίαθον: ἐν δὲ κυδοιμὸν
	ὦρσε κακὸν Κρονίδης, κατὰ δ' ὑψόθεν ἧκεν ἐέρσας
	αἵματι μυδαλέας ἐξ αἰθέρος, οὕνεκ' ἔμελλε
	πολλὰς ἰφθίμους κεφαλὰς ̓́Αϊδι προϊάψειν.
	Τρῶες δ' αὖθ' ἑτέρωθεν ἐπὶ θρωσμῷ πεδίοιο
	̔́Εκτορά τ' ἀμφὶ μέγαν καὶ ἀμύμονα Πουλυδάμαντα
	Αἰνείαν θ', ὃς Τρωσὶ θεὸς ὣς τίετο δήμῳ,
	τρεῖς τ' ̓Αντηνορίδας Πόλυβον καὶ ̓Αγήνορα δῖον
	ἠί̈θεόν τ' ̓Ακάμαντ' ἐπιείκελον ἀθανάτοισιν.
	̔́Εκτωρ δ' ἐν πρώτοισι φέρ' ἀσπίδα πάντος' ἐί̈σην,
	οἷος δ' ἐκ νεφέων ἀναφαίνεται οὔλιος ἀστὴρ
	παμφαίνων, τοτὲ δ' αὖτις ἔδυ νέφεα σκιόεντα,
	ὣς ̔́Εκτωρ ὁτὲ μέν τε μετὰ πρώτοισι φάνεσκεν,
	ἄλλοτε δ' ἐν πυμάτοισι κελεύων: πᾶς δ' ἄρα χαλκῷ
	λάμφ' ὥς τε στεροπὴ πατρὸς Διὸς αἰγιόχοιο.
	οἳ δ', ὥς τ' ἀμητῆρες ἐναντίοι ἀλλήλοισιν
	ὄγμον ἐλαύνωσιν ἀνδρὸς μάκαρος κατ' ἄρουραν
	πυρῶν ἢ κριθῶν: τὰ δὲ δράγματα ταρφέα πίπτει:
	ὣς Τρῶες καὶ ̓Αχαιοὶ ἐπ' ἀλλήλοισι θορόντες
	δῄουν, οὐδ' ἕτεροι μνώοντ' ὀλοοῖο φόβοιο.
	ἴσας δ' ὑσμίνη κεφαλὰς ἔχεν, οἳ δὲ λύκοι ὣς
	θῦνον: ̓́Ερις δ' ἄρ' ἔχαιρε πολύστονος εἰσορόωσα:
	οἴη γάρ ῥα θεῶν παρετύγχανε μαρναμένοισιν,
	οἳ δ' ἄλλοι οὔ σφιν πάρεσαν θεοί, ἀλλὰ ἕκηλοι
	σφοῖσιν ἐνὶ μεγάροισι καθήατο, ἧχι ἑκάστῳ
	δώματα καλὰ τέτυκτο κατὰ πτύχας Οὐλύμποιο.
	πάντες δ' ᾐτιόωντο κελαινεφέα Κρονίωνα
	οὕνεκ' ἄρα Τρώεσσιν ἐβούλετο κῦδος ὀρέξαι.
	τῶν μὲν ἄρ' οὐκ ἀλέγιζε πατήρ: ὃ δὲ νόσφι λιασθεὶς
	τῶν ἄλλων ἀπάνευθε καθέζετο κύδεϊ γαίων
	εἰσορόων Τρώων τε πόλιν καὶ νῆας ̓Αχαιῶν
	χαλκοῦ τε στεροπήν, ὀλλύντάς τ' ὀλλυμένους τε.
	ὄφρα μὲν ἠὼς ἦν καὶ ἀέξετο ἱερὸν ἦμαρ,
	τόφρα μάλ' ἀμφοτέρων βέλε' ἥπτετο, πῖπτε δὲ λαός:
	ἦμος δὲ δρυτόμος περ ἀνὴρ ὁπλίσσατο δεῖπνον
	οὔρεος ἐν βήσσῃσιν, ἐπεί τ' ἐκορέσσατο χεῖρας
	τάμνων δένδρεα μακρά, ἅδος τέ μιν ἵκετο θυμόν,
	σίτου τε γλυκεροῖο περὶ φρένας ἵμερος αἱρεῖ,
	τῆμος σφῇ ἀρετῇ Δαναοὶ ῥήξαντο φάλαγγας
	κεκλόμενοι ἑτάροισι κατὰ στίχας: ἐν δ' ̓Αγαμέμνων
	πρῶτος ὄρους', ἕλε δ' ἄνδρα Βιάνορα ποιμένα λαῶν
	αὐτόν, ἔπειτα δ' ἑταῖρον ̓Οϊλῆα πλήξιππον.
	ἤτοι ὅ γ' ἐξ ἵππων κατεπάλμενος ἀντίος ἔστη:
	τὸν δ' ἰθὺς μεμαῶτα μετώπιον ὀξέϊ δουρὶ
	νύξ', οὐδὲ στεφάνη δόρυ οἱ σχέθε χαλκοβάρεια,
	ἀλλὰ δι' αὐτῆς ἦλθε καὶ ὀστέου, ἐγκέφαλος δὲ
	ἔνδον ἅπας πεπάλακτο: δάμασσε δέ μιν μεμαῶτα.
	καὶ τοὺς μὲν λίπεν αὖθι ἄναξ ἀνδρῶν ̓Αγαμέμνων
	στήθεσι παμφαίνοντας, ἐπεὶ περίδυσε χιτῶνας:
	αὐτὰρ ὃ βῆ ̓͂Ισόν τε καὶ ̓́Αντιφον ἐξεναρίξων
	υἷε δύω Πριάμοιο νόθον καὶ γνήσιον ἄμφω
	εἰν ἑνὶ δίφρῳ ἐόντας: ὃ μὲν νόθος ἡνιόχευεν,
	̓́Αντιφος αὖ παρέβασκε περικλυτός: ὥ ποτ' ̓Αχιλλεὺς
	̓́Ιδης ἐν κνημοῖσι δίδη μόσχοισι λύγοισι,
	ποιμαίνοντ' ἐπ' ὄεσσι λαβών, καὶ ἔλυσεν ἀποίνων.
	δὴ τότε γ' ̓Ατρεί̈δης εὐρὺ κρείων ̓Αγαμέμνων
	τὸν μὲν ὑπὲρ μαζοῖο κατὰ στῆθος βάλε δουρί,
	̓́Αντιφον αὖ παρὰ οὖς ἔλασε ξίφει, ἐκ δ' ἔβαλ' ἵππων.
	σπερχόμενος δ' ἀπὸ τοῖιν ἐσύλα τεύχεα καλὰ
	γιγνώσκων: καὶ γάρ σφε πάρος παρὰ νηυσὶ θοῇσιν
	εἶδεν, ὅτ' ἐξ ̓́Ιδης ἄγαγεν πόδας ὠκὺς ̓Αχιλλεύς.
	ὡς δὲ λέων ἐλάφοιο ταχείης νήπια τέκνα
	ῥηϊδίως συνέαξε λαβὼν κρατεροῖσιν ὀδοῦσιν
	ἐλθὼν εἰς εὐνήν, ἁπαλόν τέ σφ' ἦτορ ἀπηύρα:
	ἣ δ' εἴ πέρ τε τύχῃσι μάλα σχεδόν, οὐ δύναταί σφι
	χραισμεῖν: αὐτὴν γάρ μιν ὑπὸ τρόμος αἰνὸς ἱκάνει:
	καρπαλίμως δ' ἤϊξε διὰ δρυμὰ πυκνὰ καὶ ὕλην
	σπεύδους' ἱδρώουσα κραταιοῦ θηρὸς ὑφ' ὁρμῆς:
	ὣς ἄρα τοῖς οὔ τις δύνατο χραισμῆσαι ὄλεθρον
	Τρώων, ἀλλὰ καὶ αὐτοὶ ὑπ' ̓Αργείοισι φέβοντο.
	αὐτὰρ ὃ Πείσανδρόν τε καὶ ̔Ιππόλοχον μενεχάρμην
	υἱέας ̓Αντιμάχοιο δαί̈φρονος, ὅς ῥα μάλιστα
	χρυσὸν ̓Αλεξάνδροιο δεδεγμένος ἀγλαὰ δῶρα
	οὐκ εἴασχ' ̔Ελένην δόμεναι ξανθῷ Μενελάῳ,
	τοῦ περ δὴ δύο παῖδε λάβε κρείων ̓Αγαμέμνων
	εἰν ἑνὶ δίφρῳ ἐόντας, ὁμοῦ δ' ἔχον ὠκέας ἵππους:
	ἐκ γάρ σφεας χειρῶν φύγον ἡνία σιγαλόεντα,
	τὼ δὲ κυκηθήτην: ὃ δ' ἐναντίον ὦρτο λέων ὣς
	̓Ατρεί̈δης: τὼ δ' αὖτ' ἐκ δίφρου γουναζέσθην:
	ζώγρει ̓Ατρέος υἱέ, σὺ δ' ἄξια δέξαι ἄποινα:
	πολλὰ δ' ἐν ̓Αντιμάχοιο δόμοις κειμήλια κεῖται
	χαλκός τε χρυσός τε πολύκμητός τε σίδηρος,
	τῶν κέν τοι χαρίσαιτο πατὴρ ἀπερείσι' ἄποινα,
	εἰ νῶϊ ζωοὺς πεπύθοιτ' ἐπὶ νηυσὶν ̓Αχαιῶν.
	ὣς τώ γε κλαίοντε προσαυδήτην βασιλῆα
	μειλιχίοις ἐπέεσσιν: ἀμείλικτον δ' ὄπ' ἄκουσαν:
	εἰ μὲν δὴ ̓Αντιμάχοιο δαί̈φρονος υἱέες ἐστόν,
	ὅς ποτ' ἐνὶ Τρώων ἀγορῇ Μενέλαον ἄνωγεν
	ἀγγελίην ἐλθόντα σὺν ἀντιθέῳ ̓Οδυσῆϊ
	αὖθι κατακτεῖναι μηδ' ἐξέμεν ἂψ ἐς ̓Αχαιούς,
	νῦν μὲν δὴ τοῦ πατρὸς ἀεικέα τίσετε λώβην.
	ἦ, καὶ Πείσανδρον μὲν ἀφ' ἵππων ὦσε χαμᾶζε
	δουρὶ βαλὼν πρὸς στῆθος: ὃ δ' ὕπτιος οὔδει ἐρείσθη.
	̔Ιππόλοχος δ' ἀπόρουσε, τὸν αὖ χαμαὶ ἐξενάριξε
	χεῖρας ἀπὸ ξίφεϊ τμήξας ἀπό τ' αὐχένα κόψας,
	ὅλμον δ' ὣς ἔσσευε κυλίνδεσθαι δι' ὁμίλου.
	τοὺς μὲν ἔας': ὃ δ' ὅθι πλεῖσται κλονέοντο φάλαγγες,
	τῇ ῥ' ἐνόρους', ἅμα δ' ἄλλοι ἐϋκνήμιδες ̓Αχαιοί.
	πεζοὶ μὲν πεζοὺς ὄλεκον φεύγοντας ἀνάγκῃ,
	ἱππεῖς δ' ἱππῆας: ὑπὸ δέ σφισιν ὦρτο κονίη
	ἐκ πεδίου, τὴν ὦρσαν ἐρίγδουποι πόδες ἵππων
	χαλκῷ δηϊόωντες: ἀτὰρ κρείων ̓Αγαμέμνων
	αἰὲν ἀποκτείνων ἕπετ' ̓Αργείοισι κελεύων.
	ὡς δ' ὅτε πῦρ ἀί̈δηλον ἐν ἀξύλῳ ἐμπέσῃ ὕλῃ,
	πάντῃ τ' εἰλυφόων ἄνεμος φέρει, οἳ δέ τε θάμνοι
	πρόρριζοι πίπτουσιν ἐπειγόμενοι πυρὸς ὁρμῇ:
	ὣς ἄρ' ὑπ' ̓Ατρεί̈δῃ ̓Αγαμέμνονι πῖπτε κάρηνα
	Τρώων φευγόντων, πολλοὶ δ' ἐριαύχενες ἵπποι
	κείν' ὄχεα κροτάλιζον ἀνὰ πτολέμοιο γεφύρας
	ἡνιόχους ποθέοντες ἀμύμονας: οἳ δ' ἐπὶ γαίῃ
	κείατο, γύπεσσιν πολὺ φίλτεροι ἢ ἀλόχοισιν.
	̔́Εκτορα δ' ἐκ βελέων ὕπαγε Ζεὺς ἔκ τε κονίης
	ἔκ τ' ἀνδροκτασίης ἔκ θ' αἵματος ἔκ τε κυδοιμοῦ:
	̓Ατρεί̈δης δ' ἕπετο σφεδανὸν Δαναοῖσι κελεύων.
	οἳ δὲ παρ' ̓́Ιλου σῆμα παλαιοῦ Δαρδανίδαο
	μέσσον κὰπ πεδίον παρ' ἐρινεὸν ἐσσεύοντο
	ἱέμενοι πόλιος: ὃ δὲ κεκλήγων ἕπετ' αἰεὶ
	̓Ατρεί̈δης, λύθρῳ δὲ παλάσσετο χεῖρας ἀάπτους.
	ἀλλ' ὅτε δὴ Σκαιάς τε πύλας καὶ φηγὸν ἵκοντο,
	ἔνθ' ἄρα δὴ ἵσταντο καὶ ἀλλήλους ἀνέμιμνον.
	οἳ δ' ἔτι κὰμ μέσσον πεδίον φοβέοντο βόες ὥς,
	ἅς τε λέων ἐφόβησε μολὼν ἐν νυκτὸς ἀμολγῷ
	πάσας: τῇ δέ τ' ἰῇ ἀναφαίνεται αἰπὺς ὄλεθρος:
	τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι
	πρῶτον, ἔπειτα δέ θ' αἷμα καὶ ἔγκατα πάντα λαφύσσει:
	ὣς τοὺς ̓Ατρεί̈δης ἔφεπε κρείων ̓Αγαμέμνων
	αἰὲν ἀποκτείνων τὸν ὀπίστατον: οἳ δ' ἐφέβοντο.
	πολλοὶ δὲ πρηνεῖς τε καὶ ὕπτιοι ἔκπεσον ἵππων
	̓Ατρεί̈δεω ὑπὸ χερσί: περὶ πρὸ γὰρ ἔγχεϊ θῦεν.
	ἀλλ' ὅτε δὴ τάχ' ἔμελλεν ὑπὸ πτόλιν αἰπύ τε τεῖχος
	ἵξεσθαι, τότε δή ῥα πατὴρ ἀνδρῶν τε θεῶν τε
	̓́Ιδης ἐν κορυφῇσι καθέζετο πιδηέσσης
	οὐρανόθεν καταβάς: ἔχε δ' ἀστεροπὴν μετὰ χερσίν.
	̓͂Ιριν δ' ὄτρυνε χρυσόπτερον ἀγγελέουσαν:
	βάσκ' ἴθι ̓͂Ιρι ταχεῖα, τὸν ̔́Εκτορι μῦθον ἐνίσπες:
	ὄφρ' ἂν μέν κεν ὁρᾷ ̓Αγαμέμνονα ποιμένα λαῶν
	θύνοντ' ἐν προμάχοισιν ἐναίροντα στίχας ἀνδρῶν,
	τόφρ' ἀναχωρείτω, τὸν δ' ἄλλον λαὸν ἀνώχθω
	μάρνασθαι δηί̈οισι κατὰ κρατερὴν ὑσμίνην.
	αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ
	εἰς ἵππους ἅλεται, τότε οἱ κράτος ἐγγυαλίξω
	κτείνειν εἰς ὅ κε νῆας ἐϋσσέλμους ἀφίκηται
	δύῃ τ' ἠέλιος καὶ ἐπὶ κνέφας ἱερὸν ἔλθῃ.
	ὣς ἔφατ', οὐδ' ἀπίθησε ποδήνεμος ὠκέα ̓͂Ιρις,
	βῆ δὲ κατ' ̓Ιδαίων ὀρέων εἰς ̓́Ιλιον ἱρήν.
	εὗρ' υἱὸν Πριάμοιο δαί̈φρονος ̔́Εκτορα δῖον
	ἑσταότ' ἔν θ' ἵπποισι καὶ ἅρμασι κολλητοῖσιν:
	ἀγχοῦ δ' ἱσταμένη προσέφη πόδας ὠκέα ̓͂Ιρις:
	̔́Εκτορ υἱὲ Πριάμοιο Διὶ μῆτιν ἀτάλαντε
	Ζεύς με πατὴρ προέηκε τεὶ̈ν τάδε μυθήσασθαι.
	ὄφρ' ἂν μέν κεν ὁρᾷς ̓Αγαμέμνονα ποιμένα λαῶν
	θύνοντ' ἐν προμάχοισιν, ἐναίροντα στίχας ἀνδρῶν,
	τόφρ' ὑπόεικε μάχης, τὸν δ' ἄλλον λαὸν ἄνωχθι
	μάρνασθαι δηί̈οισι κατὰ κρατερὴν ὑσμίνην.
	αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ
	εἰς ἵππους ἅλεται, τότε τοι κράτος ἐγγυαλίξει
	κτείνειν, εἰς ὅ κε νῆας ἐϋσσέλμους ἀφίκηαι
	δύῃ τ' ἠέλιος καὶ ἐπὶ κνέφας ἱερὸν ἔλθῃ.
	ἣ μὲν ἄρ' ὣς εἰποῦς' ἀπέβη πόδας ὠκέα ̓͂Ιρις,
	̔́Εκτωρ δ' ἐξ ὀχέων σὺν τεύχεσιν ἆλτο χαμᾶζε,
	πάλλων δ' ὀξέα δοῦρα κατὰ στρατὸν ᾤχετο πάντῃ
	ὀτρύνων μαχέσασθαι, ἔγειρε δὲ φύλοπιν αἰνήν.
	οἳ δ' ἐλελίχθησαν καὶ ἐναντίοι ἔσταν ̓Αχαιῶν,
	̓Αργεῖοι δ' ἑτέρωθεν ἐκαρτύναντο φάλαγγας.
	ἀρτύνθη δὲ μάχη, στὰν δ' ἀντίοι: ἐν δ' ̓Αγαμέμνων
	πρῶτος ὄρους', ἔθελεν δὲ πολὺ προμάχεσθαι ἁπάντων.
	ἔσπετε νῦν μοι Μοῦσαι ̓Ολύμπια δώματ' ἔχουσαι
	ὅς τις δὴ πρῶτος ̓Αγαμέμνονος ἀντίον ἦλθεν
	ἢ αὐτῶν Τρώων ἠὲ κλειτῶν ἐπικούρων.
	̓Ιφιδάμας ̓Αντηνορίδης ἠύ̈ς τε μέγας τε
	ὃς τράφη ἐν Θρῄκῃ ἐριβώλακι μητέρι μήλων:
	Κισσῆς τόν γ' ἔθρεψε δόμοις ἔνι τυτθὸν ἐόντα
	μητροπάτωρ, ὃς τίκτε Θεανὼ καλλιπάρῃον:
	αὐτὰρ ἐπεί ῥ' ἥβης ἐρικυδέος ἵκετο μέτρον,
	αὐτοῦ μιν κατέρυκε, δίδου δ' ὅ γε θυγατέρα ἥν:
	γήμας δ' ἐκ θαλάμοιο μετὰ κλέος ἵκετ' ̓Αχαιῶν
	σὺν δυοκαίδεκα νηυσὶ κορωνίσιν, αἵ οἱ ἕποντο.
	τὰς μὲν ἔπειτ' ἐν Περκώτῃ λίπε νῆας ἐί̈σας,
	αὐτὰρ ὃ πεζὸς ἐὼν ἐς ̓́Ιλιον εἰληλούθει:
	ὅς ῥα τότ' ̓Ατρεί̈δεω ̓Αγαμέμνονος ἀντίον ἦλθεν.
	οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
	̓Ατρεί̈δης μὲν ἅμαρτε, παραὶ δέ οἱ ἐτράπετ' ἔγχος,
	̓Ιφιδάμας δὲ κατὰ ζώνην θώρηκος ἔνερθε
	νύξ', ἐπὶ δ' αὐτὸς ἔρεισε βαρείῃ χειρὶ πιθήσας:
	οὐδ' ἔτορε ζωστῆρα παναίολον, ἀλλὰ πολὺ πρὶν
	ἀργύρῳ ἀντομένη μόλιβος ὣς ἐτράπετ' αἰχμή.
	καὶ τό γε χειρὶ λαβὼν εὐρὺ κρείων ̓Αγαμέμνων
	ἕλκ' ἐπὶ οἷ μεμαὼς ὥς τε λίς, ἐκ δ' ἄρα χειρὸς
	σπάσσατο: τὸν δ' ἄορι πλῆξ' αὐχένα, λῦσε δὲ γυῖα.
	ὣς ὃ μὲν αὖθι πεσὼν κοιμήσατο χάλκεον ὕπνον
	οἰκτρὸς ἀπὸ μνηστῆς ἀλόχου, ἀστοῖσιν ἀρήγων,
	κουριδίης, ἧς οὔ τι χάριν ἴδε, πολλὰ δ' ἔδωκε:
	πρῶθ' ἑκατὸν βοῦς δῶκεν, ἔπειτα δὲ χίλι' ὑπέστη
	αἶγας ὁμοῦ καὶ ὄϊς, τά οἱ ἄσπετα ποιμαίνοντο.
	δὴ τότε γ' ̓Ατρεί̈δης ̓Αγαμέμνων ἐξενάριξε,
	βῆ δὲ φέρων ἀν' ὅμιλον ̓Αχαιῶν τεύχεα καλά.
	τὸν δ' ὡς οὖν ἐνόησε Κόων ἀριδείκετος ἀνδρῶν
	πρεσβυγενὴς ̓Αντηνορίδης, κρατερόν ῥά ἑ πένθος
	ὀφθαλμοὺς ἐκάλυψε κασιγνήτοιο πεσόντος.
	στῆ δ' εὐρὰξ σὺν δουρὶ λαθὼν ̓Αγαμέμνονα δῖον,
	νύξε δέ μιν κατὰ χεῖρα μέσην ἀγκῶνος ἔνερθε,
	ἀντικρὺ δὲ διέσχε φαεινοῦ δουρὸς ἀκωκή.
	ῥίγησέν τ' ἄρ' ἔπειτα ἄναξ ἀνδρῶν ̓Αγαμέμνων:
	ἀλλ' οὐδ' ὧς ἀπέληγε μάχης ἠδὲ πτολέμοιο,
	ἀλλ' ἐπόρουσε Κόωνι ἔχων ἀνεμοτρεφὲς ἔγχος.
	ἤτοι ὃ ̓Ιφιδάμαντα κασίγνητον καὶ ὄπατρον
	ἕλκε ποδὸς μεμαώς, καὶ ἀύ̈τει πάντας ἀρίστους:
	τὸν δ' ἕλκοντ' ἀν' ὅμιλον ὑπ' ἀσπίδος ὀμφαλοέσσης
	οὔτησε ξυστῷ χαλκήρεϊ, λῦσε δὲ γυῖα:
	τοῖο δ' ἐπ' ̓Ιφιδάμαντι κάρη ἀπέκοψε παραστάς.
	ἔνθ' ̓Αντήνορος υἷες ὑπ' ̓Ατρεί̈δῃ βασιλῆϊ
	πότμον ἀναπλήσαντες ἔδυν δόμον ̓́Αϊδος εἴσω.
	αὐτὰρ ὃ τῶν ἄλλων ἐπεπωλεῖτο στίχας ἀνδρῶν
	ἔγχεί̈ τ' ἄορί τε μεγάλοισί τε χερμαδίοισιν,
	ὄφρά οἱ αἷμ' ἔτι θερμὸν ἀνήνοθεν ἐξ ὠτειλῆς.
	αὐτὰρ ἐπεὶ τὸ μὲν ἕλκος ἐτέρσετο, παύσατο δ' αἷμα,
	ὀξεῖαι δ' ὀδύναι δῦνον μένος ̓Ατρεί̈δαο.
	ὡς δ' ὅτ' ἂν ὠδίνουσαν ἔχῃ βέλος ὀξὺ γυναῖκα
	δριμύ, τό τε προϊεῖσι μογοστόκοι Εἰλείθυιαι
	̔́Ηρης θυγατέρες πικρὰς ὠδῖνας ἔχουσαι,
	ὣς ὀξεῖ' ὀδύναι δῦνον μένος ̓Ατρεί̈δαο.
	ἐς δίφρον δ' ἀνόρουσε, καὶ ἡνιόχῳ ἐπέτελλε
	νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.
	ἤϋσεν δὲ διαπρύσιον Δαναοῖσι γεγωνώς:
	ὦ φίλοι ̓Αργείων ἡγήτορες ἠδὲ μέδοντες
	ὑμεῖς μὲν νῦν νηυσὶν ἀμύνετε ποντοπόροισι
	φύλοπιν ἀργαλέην, ἐπεὶ οὐκ ἐμὲ μητίετα Ζεὺς
	εἴασε Τρώεσσι πανημέριον πολεμίζειν.
	ὣς ἔφαθ', ἡνίοχος δ' ἵμασεν καλλίτριχας ἵππους
	νῆας ἔπι γλαφυράς: τὼ δ' οὐκ ἀέκοντε πετέσθην:
	ἄφρεον δὲ στήθεα, ῥαίνοντο δὲ νέρθε κονίῃ
	τειρόμενον βασιλῆα μάχης ἀπάνευθε φέροντες.
	̔́Εκτωρ δ' ὡς ἐνόης' ̓Αγαμέμνονα νόσφι κιόντα
	Τρωσί τε καὶ Λυκίοισιν ἐκέκλετο μακρὸν ἀύ̈σας:
	Τρῶες καὶ Λύκιοι καὶ Δάρδανοι ἀγχιμαχηταὶ
	ἀνέρες ἔστε φίλοι, μνήσασθε δὲ θούριδος ἀλκῆς.
	οἴχετ' ἀνὴρ ὤριστος, ἐμοὶ δὲ μέγ' εὖχος ἔδωκε
	Ζεὺς Κρονίδης: ἀλλ' ἰθὺς ἐλαύνετε μώνυχας ἵππους
	ἰφθίμων Δαναῶν, ἵν' ὑπέρτερον εὖχος ἄρησθε.
	ὣς εἰπὼν ὄτρυνε μένος καὶ θυμὸν ἑκάστου.
	ὡς δ' ὅτε πού τις θηρητὴρ κύνας ἀργιόδοντας
	σεύῃ ἐπ' ἀγροτέρῳ συὶ̈ καπρίῳ ἠὲ λέοντι,
	ὣς ἐπ' ̓Αχαιοῖσιν σεῦε Τρῶας μεγαθύμους
	̔́Εκτωρ Πριαμίδης βροτολοιγῷ ἶσος ̓́Αρηϊ.
	αὐτὸς δ' ἐν πρώτοισι μέγα φρονέων ἐβεβήκει,
	ἐν δ' ἔπες' ὑσμίνῃ ὑπεραέϊ ἶσος ἀέλλῃ,
	ἥ τε καθαλλομένη ἰοειδέα πόντον ὀρίνει.
	ἔνθα τίνα πρῶτον, τίνα δ' ὕστατον ἐξενάριξεν
	̔́Εκτωρ Πριαμίδης, ὅτε οἱ Ζεὺς κῦδος ἔδωκεν;
	̓Ασαῖον μὲν πρῶτα καὶ Αὐτόνοον καὶ ̓Οπίτην
	καὶ Δόλοπα Κλυτίδην καὶ ̓Οφέλτιον ἠδ' ̓Αγέλαον
	Αἴσυμνόν τ' ̓͂Ωρόν τε καὶ ̔Ιππόνοον μενεχάρμην.
	τοὺς ἄρ' ὅ γ' ἡγεμόνας Δαναῶν ἕλεν, αὐτὰρ ἔπειτα
	πληθύν, ὡς ὁπότε νέφεα Ζέφυρος στυφελίξῃ
	ἀργεστᾶο Νότοιο βαθείῃ λαίλαπι τύπτων:
	πολλὸν δὲ τρόφι κῦμα κυλίνδεται, ὑψόσε δ' ἄχνη
	σκίδναται ἐξ ἀνέμοιο πολυπλάγκτοιο ἰωῆς:
	ὣς ἄρα πυκνὰ καρήαθ' ὑφ' ̔́Εκτορι δάμνατο λαῶν.
	ἔνθά κε λοιγὸς ἔην καὶ ἀμήχανα ἔργα γένοντο,
	καί νύ κεν ἐν νήεσσι πέσον φεύγοντες ̓Αχαιοί,
	εἰ μὴ Τυδεί̈δῃ Διομήδεϊ κέκλετ' ̓Οδυσσεύς:
	Τυδεί̈δη τί παθόντε λελάσμεθα θούριδος ἀλκῆς;
	ἀλλ' ἄγε δεῦρο πέπον, παρ' ἔμ' ἵσταο: δὴ γὰρ ἔλεγχος
	ἔσσεται εἴ κεν νῆας ἕλῃ κορυθαίολος ̔́Εκτωρ.
	τὸν δ' ἀπαμειβόμενος προσέφη κρατερὸς Διομήδης:
	ἤτοι ἐγὼ μενέω καὶ τλήσομαι: ἀλλὰ μίνυνθα
	ἡμέων ἔσσεται ἦδος, ἐπεὶ νεφεληγερέτα Ζεὺς
	Τρωσὶν δὴ βόλεται δοῦναι κράτος ἠέ περ ἡμῖν.
	ἦ καὶ Θυμβραῖον μὲν ἀφ' ἵππων ὦσε χαμᾶζε
	δουρὶ βαλὼν κατὰ μαζὸν ἀριστερόν: αὐτὰρ ̓Οδυσσεὺς
	ἀντίθεον θεράποντα Μολίονα τοῖο ἄνακτος.
	τοὺς μὲν ἔπειτ' εἴασαν, ἐπεὶ πολέμου ἀπέπαυσαν:
	τὼ δ' ἀν' ὅμιλον ἰόντε κυδοίμεον, ὡς ὅτε κάπρω
	ἐν κυσὶ θηρευτῇσι μέγα φρονέοντε πέσητον:
	ὣς ὄλεκον Τρῶας πάλιν ὀρμένω: αὐτὰρ ̓Αχαιοὶ
	ἀσπασίως φεύγοντες ἀνέπνεον ̔́Εκτορα δῖον.
	ἔνθ' ἑλέτην δίφρόν τε καὶ ἀνέρε δήμου ἀρίστω
	υἷε δύω Μέροπος Περκωσίου, ὃς περὶ πάντων
	ᾔδεε μαντοσύνας, οὐδὲ οὓς παῖδας ἔασκε
	στείχειν ἐς πόλεμον φθισήνορα: τὼ δέ οἱ οὔ τι
	πειθέσθην: κῆρες γὰρ ἄγον μέλανος θανάτοιο.
	τοὺς μὲν Τυδεί̈δης δουρικλειτὸς Διομήδης
	θυμοῦ καὶ ψυχῆς κεκαδὼν κλυτὰ τεύχε' ἀπηύρα:
	̔Ιππόδαμον δ' ̓Οδυσεὺς καὶ ̔Υπείροχον ἐξενάριξεν.
	ἔνθά σφιν κατὰ ἶσα μάχην ἐτάνυσσε Κρονίων
	ἐξ ̓́Ιδης καθορῶν: τοὶ δ' ἀλλήλους ἐνάριζον.
	ἤτοι Τυδέος υἱὸς ̓Αγάστροφον οὔτασε δουρὶ
	Παιονίδην ἥρωα κατ' ἰσχίον: οὐ δέ οἱ ἵπποι
	ἐγγὺς ἔσαν προφυγεῖν, ἀάσατο δὲ μέγα θυμῷ.
	τοὺς μὲν γὰρ θεράπων ἀπάνευθ' ἔχεν, αὐτὰρ ὃ πεζὸς
	θῦνε διὰ προμάχων, εἷος φίλον ὤλεσε θυμόν.
	̔́Εκτωρ δ' ὀξὺ νόησε κατὰ στίχας, ὦρτο δ' ἐπ' αὐτοὺς
	κεκλήγων: ἅμα δὲ Τρώων εἵποντο φάλαγγες.
	τὸν δὲ ἰδὼν ῥίγησε βοὴν ἀγαθὸς Διομήδης,
	αἶψα δ' ̓Οδυσσῆα προσεφώνεεν ἐγγὺς ἐόντα:
	νῶϊν δὴ τόδε πῆμα κυλίνδεται ὄβριμος ̔́Εκτωρ:
	ἀλλ' ἄγε δὴ στέωμεν καὶ ἀλεξώμεσθα μένοντες.
	ἦ ῥα, καὶ ἀμπεπαλὼν προί̈ει δολιχόσκιον ἔγχος
	καὶ βάλεν, οὐδ' ἀφάμαρτε τιτυσκόμενος κεφαλῆφιν,
	ἄκρην κὰκ κόρυθα: πλάγχθη δ' ἀπὸ χαλκόφι χαλκός,
	οὐδ' ἵκετο χρόα καλόν: ἐρύκακε γὰρ τρυφάλεια
	τρίπτυχος αὐλῶπις, τήν οἱ πόρε Φοῖβος ̓Απόλλων.
	̔́Εκτωρ δ' ὦκ' ἀπέλεθρον ἀνέδραμε, μίκτο δ' ὁμίλῳ,
	στῆ δὲ γνὺξ ἐριπὼν καὶ ἐρείσατο χειρὶ παχείῃ
	γαίης: ἀμφὶ δὲ ὄσσε κελαινὴ νὺξ ἐκάλυψεν.
	ὄφρα δὲ Τυδεί̈δης μετὰ δούρατος ᾤχετ' ἐρωὴν
	τῆλε διὰ προμάχων, ὅθι οἱ καταείσατο γαίης
	τόφρ' ̔́Εκτωρ ἔμπνυτο, καὶ ἂψ ἐς δίφρον ὀρούσας
	ἐξέλας' ἐς πληθύν, καὶ ἀλεύατο κῆρα μέλαιναν.
	δουρὶ δ' ἐπαί̈σσων προσέφη κρατερὸς Διομήδης:
	ἐξ αὖ νῦν ἔφυγες θάνατον κύον: ἦ τέ τοι ἄγχι
	ἦλθε κακόν: νῦν αὖτέ ς' ἐρύσατο Φοῖβος ̓Απόλλων
	ᾧ μέλλεις εὔχεσθαι ἰὼν ἐς δοῦπον ἀκόντων.
	ἦ θήν ς' ἐξανύω γε καὶ ὕστερον ἀντιβολήσας,
	εἴ πού τις καὶ ἔμοιγε θεῶν ἐπιτάρροθός ἐστι.
	νῦν αὖ τοὺς ἄλλους ἐπιείσομαι, ὅν κε κιχείω.
	ἦ, καὶ Παιονίδην δουρὶ κλυτὸν ἐξενάριζεν.
	αὐτὰρ ̓Αλέξανδρος ̔Ελένης πόσις ἠϋκόμοιο
	Τυδεί̈δῃ ἔπι τόξα τιταίνετο ποιμένι λαῶν,
	στήλῃ κεκλιμένος ἀνδροκμήτῳ ἐπὶ τύμβῳ
	̓́Ιλου Δαρδανίδαο, παλαιοῦ δημογέροντος.
	ἤτοι ὃ μὲν θώρηκα ̓Αγαστρόφου ἰφθίμοιο
	αἴνυτ' ἀπὸ στήθεσφι παναίολον ἀσπίδα τ' ὤμων
	καὶ κόρυθα βριαρήν: ὃ δὲ τόξου πῆχυν ἄνελκε
	καὶ βάλεν, οὐδ' ἄρα μιν ἅλιον βέλος ἔκφυγε χειρός,
	ταρσὸν δεξιτεροῖο ποδός: διὰ δ' ἀμπερὲς ἰὸς
	ἐν γαίῃ κατέπηκτο: ὃ δὲ μάλα ἡδὺ γελάσσας
	ἐκ λόχου ἀμπήδησε καὶ εὐχόμενος ἔπος ηὔδα:
	βέβληαι οὐδ' ἅλιον βέλος ἔκφυγεν: ὡς ὄφελόν τοι
	νείατον ἐς κενεῶνα βαλὼν ἐκ θυμὸν ἑλέσθαι.
	οὕτω κεν καὶ Τρῶες ἀνέπνευσαν κακότητος,
	οἵ τέ σε πεφρίκασι λέονθ' ὡς μηκάδες αἶγες.
	τὸν δ' οὐ ταρβήσας προσέφη κρατερὸς Διομήδης:
	τοξότα λωβητὴρ κέρᾳ ἀγλαὲ παρθενοπῖπα
	εἰ μὲν δὴ ἀντίβιον σὺν τεύχεσι πειρηθείης,
	οὐκ ἄν τοι χραίσμῃσι βιὸς καὶ ταρφέες ἰοί:
	νῦν δέ μ' ἐπιγράψας ταρσὸν ποδὸς εὔχεαι αὔτως.
	οὐκ ἀλέγω, ὡς εἴ με γυνὴ βάλοι ἢ πάϊς ἄφρων:
	κωφὸν γὰρ βέλος ἀνδρὸς ἀνάλκιδος οὐτιδανοῖο.
	ἦ τ' ἄλλως ὑπ' ἐμεῖο, καὶ εἴ κ' ὀλίγον περ ἐπαύρῃ,
	ὀξὺ βέλος πέλεται, καὶ ἀκήριον αἶψα τίθησι.
	τοῦ δὲ γυναικὸς μέν τ' ἀμφίδρυφοί εἰσι παρειαί,
	παῖδες δ' ὀρφανικοί: ὃ δέ θ' αἵματι γαῖαν ἐρεύθων
	πύθεται, οἰωνοὶ δὲ περὶ πλέες ἠὲ γυναῖκες.
	ὣς φάτο, τοῦ δ' ̓Οδυσεὺς δουρικλυτὸς ἐγγύθεν ἐλθὼν
	ἔστη πρόσθ': ὃ δ' ὄπισθε καθεζόμενος βέλος ὠκὺ
	ἐκ ποδὸς ἕλκ', ὀδύνη δὲ διὰ χροὸς ἦλθ' ἀλεγεινή.
	ἐς δίφρον δ' ἀνόρουσε, καὶ ἡνιόχῳ ἐπέτελλε
	νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.
	οἰώθη δ' ̓Οδυσεὺς δουρὶ κλυτός, οὐδέ τις αὐτῷ
	̓Αργείων παρέμεινεν, ἐπεὶ φόβος ἔλλαβε πάντας:
	ὀχθήσας δ' ἄρα εἶπε πρὸς ὃν μεγαλήτορα θυμόν:
	ὤ μοι ἐγὼ τί πάθω; μέγα μὲν κακὸν αἴ κε φέβωμαι
	πληθὺν ταρβήσας: τὸ δὲ ῥίγιον αἴ κεν ἁλώω
	μοῦνος: τοὺς δ' ἄλλους Δαναοὺς ἐφόβησε Κρονίων.
	ἀλλὰ τί ἤ μοι ταῦτα φίλος διελέξατο θυμός;
	οἶδα γὰρ ὅττι κακοὶ μὲν ἀποίχονται πολέμοιο,
	ὃς δέ κ' ἀριστεύῃσι μάχῃ ἔνι τὸν δὲ μάλα χρεὼ
	ἑστάμεναι κρατερῶς, ἤ τ' ἔβλητ' ἤ τ' ἔβαλ' ἄλλον.
	εἷος ὃ ταῦθ' ὥρμαινε κατὰ φρένα καὶ κατὰ θυμόν,
	τόφρα δ' ἐπὶ Τρώων στίχες ἤλυθον ἀσπιστάων,
	ἔλσαν δ' ἐν μέσσοισι, μετὰ σφίσι πῆμα τιθέντες.
	ὡς δ' ὅτε κάπριον ἀμφὶ κύνες θαλεροί τ' αἰζηοὶ
	σεύωνται, ὃ δέ τ' εἶσι βαθείης ἐκ ξυλόχοιο
	θήγων λευκὸν ὀδόντα μετὰ γναμπτῇσι γένυσσιν,
	ἀμφὶ δέ τ' ἀί̈σσονται, ὑπαὶ δέ τε κόμπος ὀδόντων
	γίγνεται, οἳ δὲ μένουσιν ἄφαρ δεινόν περ ἐόντα,
	ὥς ῥα τότ' ἀμφ' ̓Οδυσῆα Διὶ̈ φίλον ἐσσεύοντο
	Τρῶες: ὃ δὲ πρῶτον μὲν ἀμύμονα Δηϊοπίτην
	οὔτασεν ὦμον ὕπερθεν ἐπάλμενος ὀξέϊ δουρί,
	αὐτὰρ ἔπειτα Θόωνα καὶ ̓́Εννομον ἐξενάριξε.
	Χερσιδάμαντα δ' ἔπειτα καθ' ἵππων ἀί̈ξαντα
	δουρὶ κατὰ πρότμησιν ὑπ' ἀσπίδος ὀμφαλοέσσης
	νύξεν: ὃ δ' ἐν κονίῃσι πεσὼν ἕλε γαῖαν ἀγοστῷ.
	τοὺς μὲν ἔας', ὃ δ' ἄρ' ̔Ιππασίδην Χάροπ' οὔτασε δουρὶ
	αὐτοκασίγνητον εὐηφενέος Σώκοιο.
	τῷ δ' ἐπαλεξήσων Σῶκος κίεν ἰσόθεος φώς,
	στῆ δὲ μάλ' ἐγγὺς ἰὼν καί μιν πρὸς μῦθον ἔειπεν
	ὦ ̓Οδυσεῦ πολύαινε δόλων ἆτ' ἠδὲ πόνοιο
	σήμερον ἢ δοιοῖσιν ἐπεύξεαι ̔Ιππασίδῃσι
	τοιώδ' ἄνδρε κατακτείνας καὶ τεύχε' ἀπούρας,
	ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.
	ὣς εἰπὼν οὔτησε κατ' ἀσπίδα πάντος' ἐί̈σην.
	διὰ μὲν ἀσπίδος ἦλθε φαεινῆς ὄβριμον ἔγχος,
	καὶ διὰ θώρηκος πολυδαιδάλου ἠρήρειστο,
	πάντα δ' ἀπὸ πλευρῶν χρόα ἔργαθεν, οὐδ' ἔτ' ἔασε
	Παλλὰς ̓Αθηναίη μιχθήμεναι ἔγκασι φωτός.
	γνῶ δ' ̓Οδυσεὺς ὅ οἱ οὔ τι τέλος κατακαίριον ἦλθεν,
	ἂψ δ' ἀναχωρήσας Σῶκον πρὸς μῦθον ἔειπεν:
	ἆ δείλ' ἦ μάλα δή σε κιχάνεται αἰπὺς ὄλεθρος.
	ἤτοι μέν ῥ' ἔμ' ἔπαυσας ἐπὶ Τρώεσσι μάχεσθαι:
	σοὶ δ' ἐγὼ ἐνθάδε φημὶ φόνον καὶ κῆρα μέλαιναν
	ἤματι τῷδ' ἔσσεσθαι, ἐμῷ δ' ὑπὸ δουρὶ δαμέντα
	εὖχος ἐμοὶ δώσειν, ψυχὴν δ' ̓́Αϊδι κλυτοπώλῳ.
	ἦ, καὶ ὃ μὲν φύγαδ' αὖτις ὑποστρέψας ἐβεβήκει,
	τῷ δὲ μεταστρεφθέντι μεταφρένῳ ἐν δόρυ πῆξεν
	ὤμων μεσσηγύς, διὰ δὲ στήθεσφιν ἔλασσε,
	δούπησεν δὲ πεσών: ὃ δ' ἐπεύξατο δῖος ̓Οδυσσεύς:
	ὦ Σῶχ' ̔Ιππάσου υἱὲ δαί̈φρονος ἱπποδάμοιο
	φθῆ σε τέλος θανάτοιο κιχήμενον, οὐδ' ὑπάλυξας.
	ἆ δείλ' οὐ μὲν σοί γε πατὴρ καὶ πότνια μήτηρ
	ὄσσε καθαιρήσουσι θανόντι περ, ἀλλ' οἰωνοὶ
	ὠμησταὶ ἐρύουσι, περὶ πτερὰ πυκνὰ βαλόντες.
	αὐτὰρ ἔμ', εἴ κε θάνω, κτεριοῦσί γε δῖοι ̓Αχαιοί.
	ὣς εἰπὼν Σώκοιο δαί̈φρονος ὄβριμον ἔγχος
	ἔξω τε χροὸς ἕλκε καὶ ἀσπίδος ὀμφαλοέσσης:
	αἷμα δέ οἱ σπασθέντος ἀνέσσυτο, κῆδε δὲ θυμόν.
	Τρῶες δὲ μεγάθυμοι ὅπως ἴδον αἷμ' ̓Οδυσῆος
	κεκλόμενοι καθ' ὅμιλον ἐπ' αὐτῷ πάντες ἔβησαν.
	αὐτὰρ ὅ γ' ἐξοπίσω ἀνεχάζετο, αὖε δ' ἑταίρους.
	τρὶς μὲν ἔπειτ' ἤϋσεν ὅσον κεφαλὴ χάδε φωτός,
	τρὶς δ' ἄϊεν ἰάχοντος ἄρηι φίλος Μενέλαος.
	αἶψα δ' ἄρ' Αἴαντα προσεφώνεεν ἐγγὺς ἐόντα:
	Αἶαν διογενὲς Τελαμώνιε κοίρανε λαῶν
	ἀμφί μ' ̓Οδυσσῆος ταλασίφρονος ἵκετ' ἀϋτὴ
	τῷ ἰκέλη ὡς εἴ ἑ βιῴατο μοῦνον ἐόντα
	Τρῶες ἀποτμήξαντες ἐνὶ κρατερῇ ὑσμίνῃ.
	ἀλλ' ἴομεν καθ' ὅμιλον: ἀλεξέμεναι γὰρ ἄμεινον.
	δείδω μή τι πάθῃσιν ἐνὶ Τρώεσσι μονωθεὶς
	ἐσθλὸς ἐών, μεγάλη δὲ ποθὴ Δαναοῖσι γένηται.
	ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.
	εὗρον ἔπειτ' ̓Οδυσῆα Διὶ̈ φίλον: ἀμφὶ δ' ἄρ' αὐτὸν
	Τρῶες ἕπονθ' ὡς εἴ τε δαφοινοὶ θῶες ὄρεσφιν
	ἀμφ' ἔλαφον κεραὸν βεβλημένον, ὅν τ' ἔβαλ' ἀνὴρ
	ἰῷ ἀπὸ νευρῆς: τὸν μέν τ' ἤλυξε πόδεσσι
	φεύγων, ὄφρ' αἷμα λιαρὸν καὶ γούνατ' ὀρώρῃ:
	αὐτὰρ ἐπεὶ δὴ τόν γε δαμάσσεται ὠκὺς ὀϊστός,
	ὠμοφάγοι μιν θῶες ἐν οὔρεσι δαρδάπτουσιν
	ἐν νέμεϊ σκιερῷ: ἐπί τε λῖν ἤγαγε δαίμων
	σίντην: θῶες μέν τε διέτρεσαν, αὐτὰρ ὃ δάπτει:
	ὥς ῥα τότ' ἀμφ' ̓Οδυσῆα δαί̈φρονα ποικιλομήτην
	Τρῶες ἕπον πολλοί τε καὶ ἄλκιμοι, αὐτὰρ ὅ γ' ἥρως
	ἀί̈σσων ᾧ ἔγχει ἀμύνετο νηλεὲς ἦμαρ.
	Αἴας δ' ἐγγύθεν ἦλθε φέρων σάκος ἠύ̈τε πύργον,
	στῆ δὲ παρέξ: Τρῶες δὲ διέτρεσαν ἄλλυδις ἄλλος.
	ἤτοι τὸν Μενέλαος ἀρήϊος ἔξαγ' ὁμίλου
	χειρὸς ἔχων, εἷος θεράπων σχεδὸν ἤλασεν ἵππους.
	Αἴας δὲ Τρώεσσιν ἐπάλμενος εἷλε Δόρυκλον
	Πριαμίδην νόθον υἱόν, ἔπειτα δὲ Πάνδοκον οὖτα,
	οὖτα δὲ Λύσανδρον καὶ Πύρασον ἠδὲ Πυλάρτην.
	ὡς δ' ὁπότε πλήθων ποταμὸς πεδίον δὲ κάτεισι
	χειμάρρους κατ' ὄρεσφιν ὀπαζόμενος Διὸς ὄμβρῳ,
	πολλὰς δὲ δρῦς ἀζαλέας, πολλὰς δέ τε πεύκας
	ἐσφέρεται, πολλὸν δέ τ' ἀφυσγετὸν εἰς ἅλα βάλλει,
	ὣς ἔφεπε κλονέων πεδίον τότε φαίδιμος Αἴας,
	δαί̈ζων ἵππους τε καὶ ἀνέρας: οὐδέ πω ̔́Εκτωρ
	πεύθετ', ἐπεί ῥα μάχης ἐπ' ἀριστερὰ μάρνατο πάσης
	ὄχθας πὰρ ποταμοῖο Σκαμάνδρου, τῇ ῥα μάλιστα
	ἀνδρῶν πῖπτε κάρηνα, βοὴ δ' ἄσβεστος ὀρώρει
	Νέστορά τ' ἀμφὶ μέγαν καὶ ἀρήϊον ̓Ιδομενῆα.
	̔́Εκτωρ μὲν μετὰ τοῖσιν ὁμίλει μέρμερα ῥέζων
	ἔγχεί̈ θ' ἱπποσύνῃ τε, νέων δ' ἀλάπαζε φάλαγγας:
	οὐδ' ἄν πω χάζοντο κελεύθου δῖοι ̓Αχαιοὶ
	εἰ μὴ ̓Αλέξανδρος ̔Ελένης πόσις ἠϋκόμοιο
	παῦσεν ἀριστεύοντα Μαχάονα ποιμένα λαῶν,
	ἰῷ τριγλώχινι βαλὼν κατὰ δεξιὸν ὦμον.
	τῷ ῥα περίδεισαν μένεα πνείοντες ̓Αχαιοὶ
	μή πώς μιν πολέμοιο μετακλινθέντος ἕλοιεν.
	αὐτίκα δ' ̓Ιδομενεὺς προσεφώνεε Νέστορα δῖον:
	ὦ Νέστορ Νηληϊάδη μέγα κῦδος ̓Αχαιῶν
	ἄγρει σῶν ὀχέων ἐπιβήσεο, πὰρ δὲ Μαχάων
	βαινέτω, ἐς νῆας δὲ τάχιστ' ἔχε μώνυχας ἵππους:
	ἰητρὸς γὰρ ἀνὴρ πολλῶν ἀντάξιος ἄλλων
	ἰούς τ' ἐκτάμνειν ἐπί τ' ἤπια φάρμακα πάσσειν.
	ὣς ἔφατ', οὐδ' ἀπίθησε Γερήνιος ἱππότα Νέστωρ.
	αὐτίκα δ' ὧν ὀχέων ἐπεβήσετο, πὰρ δὲ Μαχάων
	βαῖν' ̓Ασκληπιοῦ υἱὸς ἀμύμονος ἰητῆρος:
	μάστιξεν δ' ἵππους, τὼ δ' οὐκ ἀέκοντε πετέσθην
	νῆας ἔπι γλαφυράς: τῇ γὰρ φίλον ἔπλετο θυμῷ.
	Κεβριόνης δὲ Τρῶας ὀρινομένους ἐνόησεν
	̔́Εκτορι παρβεβαώς, καί μιν πρὸς μῦθον ἔειπεν:
	̔́Εκτορ νῶϊ μὲν ἐνθάδ' ὁμιλέομεν Δαναοῖσιν
	ἐσχατιῇ πολέμοιο δυσηχέος: οἳ δὲ δὴ ἄλλοι
	Τρῶες ὀρίνονται ἐπιμὶξ ἵπποι τε καὶ αὐτοί.
	Αἴας δὲ κλονέει Τελαμώνιος: εὖ δέ μιν ἔγνων:
	εὐρὺ γὰρ ἀμφ' ὤμοισιν ἔχει σάκος: ἀλλὰ καὶ ἡμεῖς
	κεῖς' ἵππους τε καὶ ἅρμ' ἰθύνομεν, ἔνθα μάλιστα
	ἱππῆες πεζοί τε κακὴν ἔριδα προβαλόντες
	ἀλλήλους ὀλέκουσι, βοὴ δ' ἄσβεστος ὄρωρεν.
	ὣς ἄρα φωνήσας ἵμασεν καλλίτριχας ἵππους
	μάστιγι λιγυρῇ: τοὶ δὲ πληγῆς ἀί̈οντες
	ῥίμφ' ἔφερον θοὸν ἅρμα μετὰ Τρῶας καὶ ̓Αχαιοὺς
	στείβοντες νέκυάς τε καὶ ἀσπίδας: αἵματι δ' ἄξων
	νέρθεν ἅπας πεπάλακτο καὶ ἄντυγες αἳ περὶ δίφρον,
	ἃς ἄρ' ἀφ' ἱππείων ὁπλέων ῥαθάμιγγες ἔβαλλον
	αἵ τ' ἀπ' ἐπισσώτρων. ὃ δὲ ἵετο δῦναι ὅμιλον
	ἀνδρόμεον ῥῆξαί τε μετάλμενος: ἐν δὲ κυδοιμὸν
	ἧκε κακὸν Δαναοῖσι, μίνυνθα δὲ χάζετο δουρός.
	αὐτὰρ ὃ τῶν ἄλλων ἐπεπωλεῖτο στίχας ἀνδρῶν
	ἔγχεί̈ τ' ἄορί τε μεγάλοισί τε χερμαδίοισιν,
	Αἴαντος δ' ἀλέεινε μάχην Τελαμωνιάδαο.
	Ζεὺς δὲ πατὴρ Αἴανθ' ὑψίζυγος ἐν φόβον ὦρσε:
	στῆ δὲ ταφών, ὄπιθεν δὲ σάκος βάλεν ἑπταβόειον,
	τρέσσε δὲ παπτήνας ἐφ' ὁμίλου θηρὶ ἐοικὼς
	ἐντροπαλιζόμενος ὀλίγον γόνυ γουνὸς ἀμείβων.
	ὡς δ' αἴθωνα λέοντα βοῶν ἀπὸ μεσσαύλοιο
	ἐσσεύαντο κύνες τε καὶ ἀνέρες ἀγροιῶται,
	οἵ τέ μιν οὐκ εἰῶσι βοῶν ἐκ πῖαρ ἑλέσθαι
	πάννυχοι ἐγρήσσοντες: ὃ δὲ κρειῶν ἐρατίζων
	ἰθύει, ἀλλ' οὔ τι πρήσσει: θαμέες γὰρ ἄκοντες
	ἀντίον ἀί̈σσουσι θρασειάων ἀπὸ χειρῶν
	καιόμεναί τε δεταί, τάς τε τρεῖ ἐσσύμενός περ:
	ἠῶθεν δ' ἀπὸ νόσφιν ἔβη τετιηότι θυμῷ:
	ὣς Αἴας τότ' ἀπὸ Τρώων τετιημένος ἦτορ
	ἤϊε πόλλ' ἀέκων: περὶ γὰρ δίε νηυσὶν ̓Αχαιῶν.
	ὡς δ' ὅτ' ὄνος παρ' ἄρουραν ἰὼν ἐβιήσατο παῖδας
	νωθής, ᾧ δὴ πολλὰ περὶ ῥόπαλ' ἀμφὶς ἐάγῃ,
	κείρει τ' εἰσελθὼν βαθὺ λήϊον: οἳ δέ τε παῖδες
	τύπτουσιν ῥοπάλοισι: βίη δέ τε νηπίη αὐτῶν:
	σπουδῇ τ' ἐξήλασσαν, ἐπεί τ' ἐκορέσσατο φορβῆς:
	ὣς τότ' ἔπειτ' Αἴαντα μέγαν Τελαμώνιον υἱὸν
	Τρῶες ὑπέρθυμοι πολυηγερέες τ' ἐπίκουροι
	νύσσοντες ξυστοῖσι μέσον σάκος αἰὲν ἕποντο.
	Αἴας δ' ἄλλοτε μὲν μνησάσκετο θούριδος ἀλκῆς
	αὖτις ὑποστρεφθείς, καὶ ἐρητύσασκε φάλαγγας
	Τρώων ἱπποδάμων: ὁτὲ δὲ τρωπάσκετο φεύγειν.
	πάντας δὲ προέεργε θοὰς ἐπὶ νῆας ὁδεύειν,
	αὐτὸς δὲ Τρώων καὶ ̓Αχαιῶν θῦνε μεσηγὺ
	ἱστάμενος: τὰ δὲ δοῦρα θρασειάων ἀπὸ χειρῶν
	ἄλλα μὲν ἐν σάκεϊ μεγάλῳ πάγεν ὄρμενα πρόσσω,
	πολλὰ δὲ καὶ μεσσηγύ, πάρος χρόα λευκὸν ἐπαυρεῖν,
	ἐν γαίῃ ἵσταντο λιλαιόμενα χροὸς ἆσαι.
	τὸν δ' ὡς οὖν ἐνόης' Εὐαίμονος ἀγλαὸς υἱὸς
	Εὐρύπυλος πυκινοῖσι βιαζόμενον βελέεσσι,
	στῆ ῥα παρ' αὐτὸν ἰών, καὶ ἀκόντισε δουρὶ φαεινῷ,
	καὶ βάλε Φαυσιάδην ̓Απισάονα ποιμένα λαῶν
	ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν:
	Εὐρύπυλος δ' ἐπόρουσε καὶ αἴνυτο τεύχε' ἀπ' ὤμων.
	τὸν δ' ὡς οὖν ἐνόησεν ̓Αλέξανδρος θεοειδὴς
	τεύχε' ἀπαινύμενον ̓Απισάονος, αὐτίκα τόξον
	ἕλκετ' ἐπ' Εὐρυπύλῳ, καί μιν βάλε μηρὸν ὀϊστῷ
	δεξιόν: ἐκλάσθη δὲ δόναξ, ἐβάρυνε δὲ μηρόν.
	ἂψ δ' ἑτάρων εἰς ἔθνος ἐχάζετο κῆρ' ἀλεείνων,
	ἤϋσεν δὲ διαπρύσιον Δαναοῖσι γεγωνώς:
	ὦ φίλοι ̓Αργείων ἡγήτορες ἠδὲ μέδοντες
	στῆτ' ἐλελιχθέντες καὶ ἀμύνετε νηλεὲς ἦμαρ
	Αἴανθ', ὃς βελέεσσι βιάζεται, οὐδέ ἕ φημι
	φεύξεσθ' ἐκ πολέμοιο δυσηχέος: ἀλλὰ μάλ' ἄντην
	ἵστασθ' ἀμφ' Αἴαντα μέγαν Τελαμώνιον υἱόν.
	ὣς ἔφατ' Εὐρύπυλος βεβλημένος: οἳ δὲ παρ' αὐτὸν
	πλησίοι ἔστησαν σάκε' ὤμοισι κλίναντες
	δούρατ' ἀνασχόμενοι: τῶν δ' ἀντίος ἤλυθεν Αἴας.
	στῆ δὲ μεταστρεφθείς, ἐπεὶ ἵκετο ἔθνος ἑταίρων.
	ὣς οἳ μὲν μάρναντο δέμας πυρὸς αἰθομένοιο:
	Νέστορα δ' ἐκ πολέμοιο φέρον Νηλήϊαι ἵπποι
	ἱδρῶσαι, ἦγον δὲ Μαχάονα ποιμένα λαῶν.
	τὸν δὲ ἰδὼν ἐνόησε ποδάρκης δῖος ̓Αχιλλεύς:
	ἑστήκει γὰρ ἐπὶ πρυμνῇ μεγακήτεϊ νηὶ̈
	εἰσορόων πόνον αἰπὺν ἰῶκά τε δακρυόεσσαν.
	αἶψα δ' ἑταῖρον ἑὸν Πατροκλῆα προσέειπε
	φθεγξάμενος παρὰ νηός: ὃ δὲ κλισίηθεν ἀκούσας
	ἔκμολεν ἶσος ̓́Αρηϊ, κακοῦ δ' ἄρα οἱ πέλεν ἀρχή.
	τὸν πρότερος προσέειπε Μενοιτίου ἄλκιμος υἱός:
	τίπτέ με κικλήσκεις ̓Αχιλεῦ; τί δέ σε χρεὼ ἐμεῖο;
	τὸν δ' ἀπαμειβόμενος προσέφη πόδας ὠκὺς ̓Αχιλλεύς:
	δῖε Μενοιτιάδη τῷ ἐμῷ κεχαρισμένε θυμῷ
	νῦν ὀί̈ω περὶ γούνατ' ἐμὰ στήσεσθαι ̓Αχαιοὺς
	λισσομένους: χρειὼ γὰρ ἱκάνεται οὐκέτ' ἀνεκτός.
	ἀλλ' ἴθι νῦν Πάτροκλε Διὶ̈ φίλε Νέστορ' ἔρειο
	ὅν τινα τοῦτον ἄγει βεβλημένον ἐκ πολέμοιο:
	ἤτοι μὲν τά γ' ὄπισθε Μαχάονι πάντα ἔοικε
	τῷ ̓Ασκληπιάδῃ, ἀτὰρ οὐκ ἴδον ὄμματα φωτός:
	ἵπποι γάρ με παρήϊξαν πρόσσω μεμαυῖαι.
	ὣς φάτο, Πάτροκλος δὲ φίλῳ ἐπεπείθεθ' ἑταίρῳ,
	βῆ δὲ θέειν παρά τε κλισίας καὶ νῆας ̓Αχαιῶν.
	οἳ δ' ὅτε δὴ κλισίην Νηληϊάδεω ἀφίκοντο,
	αὐτοὶ μέν ῥ' ἀπέβησαν ἐπὶ χθόνα πουλυβότειραν,
	ἵππους δ' Εὐρυμέδων θεράπων λύε τοῖο γέροντος
	ἐξ ὀχέων: τοὶ δ' ἱδρῶ ἀπεψύχοντο χιτώνων
	στάντε ποτὶ πνοιὴν παρὰ θῖν' ἁλός: αὐτὰρ ἔπειτα
	ἐς κλισίην ἐλθόντες ἐπὶ κλισμοῖσι κάθιζον.
	τοῖσι δὲ τεῦχε κυκειῶ ἐϋπλόκαμος ̔Εκαμήδη,
	τὴν ἄρετ' ἐκ Τενέδοιο γέρων, ὅτε πέρσεν ̓Αχιλλεύς,
	θυγατέρ' ̓Αρσινόου μεγαλήτορος, ἥν οἱ ̓Αχαιοὶ
	ἔξελον οὕνεκα βουλῇ ἀριστεύεσκεν ἁπάντων.
	ἥ σφωϊν πρῶτον μὲν ἐπιπροί̈ηλε τράπεζαν
	καλὴν κυανόπεζαν ἐύ̈ξοον, αὐτὰρ ἐπ' αὐτῆς
	χάλκειον κάνεον, ἐπὶ δὲ κρόμυον ποτῷ ὄψον,
	ἠδὲ μέλι χλωρόν, παρὰ δ' ἀλφίτου ἱεροῦ ἀκτήν,
	πὰρ δὲ δέπας περικαλλές, ὃ οἴκοθεν ἦγ' ὁ γεραιός,
	χρυσείοις ἥλοισι πεπαρμένον: οὔατα δ' αὐτοῦ
	τέσσαρ' ἔσαν, δοιαὶ δὲ πελειάδες ἀμφὶς ἕκαστον
	χρύσειαι νεμέθοντο, δύω δ' ὑπὸ πυθμένες ἦσαν.
	ἄλλος μὲν μογέων ἀποκινήσασκε τραπέζης
	πλεῖον ἐόν, Νέστωρ δ' ὁ γέρων ἀμογητὶ ἄειρεν.
	ἐν τῷ ῥά σφι κύκησε γυνὴ ἐϊκυῖα θεῇσιν
	οἴνῳ Πραμνείῳ, ἐπὶ δ' αἴγειον κνῆ τυρὸν
	κνήστι χαλκείῃ, ἐπὶ δ' ἄλφιτα λευκὰ πάλυνε,
	πινέμεναι δ' ἐκέλευσεν, ἐπεί ῥ' ὥπλισσε κυκειῶ.
	τὼ δ' ἐπεὶ οὖν πίνοντ' ἀφέτην πολυκαγκέα δίψαν
	μύθοισιν τέρποντο πρὸς ἀλλήλους ἐνέποντες,
	Πάτροκλος δὲ θύρῃσιν ἐφίστατο ἰσόθεος φώς.
	τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,
	ἐς δ' ἄγε χειρὸς ἑλών, κατὰ δ' ἑδριάασθαι ἄνωγε.
	Πάτροκλος δ' ἑτέρωθεν ἀναίνετο εἶπέ τε μῦθον:
	οὐχ ἕδος ἐστὶ γεραιὲ διοτρεφές, οὐδέ με πείσεις.
	αἰδοῖος νεμεσητὸς ὅ με προέηκε πυθέσθαι
	ὅν τινα τοῦτον ἄγεις βεβλημένον: ἀλλὰ καὶ αὐτὸς
	γιγνώσκω, ὁρόω δὲ Μαχάονα ποιμένα λαῶν.
	νῦν δὲ ἔπος ἐρέων πάλιν ἄγγελος εἶμ' ̓Αχιλῆϊ.
	εὖ δὲ σὺ οἶσθα γεραιὲ διοτρεφές, οἷος ἐκεῖνος
	δεινὸς ἀνήρ: τάχα κεν καὶ ἀναίτιον αἰτιόῳτο.
	τὸν δ' ἠμείβετ' ἔπειτα Γερήνιος ἱππότα Νέστωρ:
	τίπτε τὰρ ὧδ' ̓Αχιλεὺς ὀλοφύρεται υἷας ̓Αχαιῶν,
	ὅσσοι δὴ βέλεσιν βεβλήαται; οὐδέ τι οἶδε
	πένθεος, ὅσσον ὄρωρε κατὰ στρατόν: οἳ γὰρ ἄριστοι
	ἐν νηυσὶν κέαται βεβλημένοι οὐτάμενοί τε.
	βέβληται μὲν ὃ Τυδεί̈δης κρατερὸς Διομήδης,
	οὔτασται δ' ̓Οδυσεὺς δουρὶ κλυτὸς ἠδ' ̓Αγαμέμνων:
	βέβληται δὲ καὶ Εὐρύπυλος κατὰ μηρὸν ὀϊστῷ:
	τοῦτον δ' ἄλλον ἐγὼ νέον ἤγαγον ἐκ πολέμοιο
	ἰῷ ἀπὸ νευρῆς βεβλημένον. αὐτὰρ ̓Αχιλλεὺς
	ἐσθλὸς ἐὼν Δαναῶν οὐ κήδεται οὐδ' ἐλεαίρει.
	ἦ μένει εἰς ὅ κε δὴ νῆες θοαὶ ἄγχι θαλάσσης
	̓Αργείων ἀέκητι πυρὸς δηί̈οιο θέρωνται,
	αὐτοί τε κτεινώμεθ' ἐπισχερώ; οὐ γὰρ ἐμὴ ἲς
	ἔσθ' οἵη πάρος ἔσκεν ἐνὶ γναμπτοῖσι μέλεσσιν.
	εἴθ' ὣς ἡβώοιμι βίη δέ μοι ἔμπεδος εἴη
	ὡς ὁπότ' ̓Ηλείοισι καὶ ἡμῖν νεῖκος ἐτύχθη
	ἀμφὶ βοηλασίῃ, ὅτ' ἐγὼ κτάνον ̓Ιτυμονῆα
	ἐσθλὸν ̔Υπειροχίδην, ὃς ἐν ̓́Ηλιδι ναιετάασκε,
	ῥύσι' ἐλαυνόμενος: ὃ δ' ἀμύνων ᾗσι βόεσσιν
	ἔβλητ' ἐν πρώτοισιν ἐμῆς ἀπὸ χειρὸς ἄκοντι,
	κὰδ δ' ἔπεσεν, λαοὶ δὲ περίτρεσαν ἀγροιῶται.
	ληί̈δα δ' ἐκ πεδίου συνελάσσαμεν ἤλιθα πολλὴν
	πεντήκοντα βοῶν ἀγέλας, τόσα πώεα οἰῶν,
	τόσσα συῶν συβόσια, τός' αἰπόλια πλατέ' αἰγῶν,
	ἵππους δὲ ξανθὰς ἑκατὸν καὶ πεντήκοντα
	πάσας θηλείας, πολλῇσι δὲ πῶλοι ὑπῆσαν.
	καὶ τὰ μὲν ἠλασάμεσθα Πύλον Νηλήϊον εἴσω
	ἐννύχιοι προτὶ ἄστυ: γεγήθει δὲ φρένα Νηλεύς,
	οὕνεκά μοι τύχε πολλὰ νέῳ πόλεμον δὲ κιόντι.
	κήρυκες δ' ἐλίγαινον ἅμ' ἠοῖ φαινομένηφι
	τοὺς ἴμεν οἷσι χρεῖος ὀφείλετ' ἐν ̓́Ηλιδι δίῃ:
	οἳ δὲ συναγρόμενοι Πυλίων ἡγήτορες ἄνδρες
	δαίτρευον: πολέσιν γὰρ ̓Επειοὶ χρεῖος ὄφειλον,
	ὡς ἡμεῖς παῦροι κεκακωμένοι ἐν Πύλῳ ἦμεν:
	ἐλθὼν γάρ ῥ' ἐκάκωσε βίη ̔Ηρακληείη
	τῶν προτέρων ἐτέων, κατὰ δ' ἔκταθεν ὅσσοι ἄριστοι:
	δώδεκα γὰρ Νηλῆος ἀμύμονος υἱέες ἦμεν:
	τῶν οἶος λιπόμην, οἳ δ' ἄλλοι πάντες ὄλοντο.
	ταῦθ' ὑπερηφανέοντες ̓Επειοὶ χαλκοχίτωνες
	ἡμέας ὑβρίζοντες ἀτάσθαλα μηχανόωντο.
	ἐκ δ' ὃ γέρων ἀγέλην τε βοῶν καὶ πῶϋ μέγ' οἰῶν
	εἵλετο κρινάμενος τριηκόσι' ἠδὲ νομῆας.
	καὶ γὰρ τῷ χρεῖος μέγ' ὀφείλετ' ἐν ̓́Ηλιδι δίῃ
	τέσσαρες ἀθλοφόροι ἵπποι αὐτοῖσιν ὄχεσφιν
	ἐλθόντες μετ' ἄεθλα: περὶ τρίποδος γὰρ ἔμελλον
	θεύσεσθαι: τοὺς δ' αὖθι ἄναξ ἀνδρῶν Αὐγείας
	κάσχεθε, τὸν δ' ἐλατῆρ' ἀφίει ἀκαχήμενον ἵππων.
	τῶν ὃ γέρων ἐπέων κεχολωμένος ἠδὲ καὶ ἔργων
	ἐξέλετ' ἄσπετα πολλά: τὰ δ' ἄλλ' ἐς δῆμον ἔδωκε
	δαιτρεύειν, μή τίς οἱ ἀτεμβόμενος κίοι ἴσης.
	ἡμεῖς μὲν τὰ ἕκαστα διείπομεν, ἀμφί τε ἄστυ
	ἕρδομεν ἱρὰ θεοῖς: οἳ δὲ τρίτῳ ἤματι πάντες
	ἦλθον ὁμῶς αὐτοί τε πολεῖς καὶ μώνυχες ἵπποι
	πανσυδίῃ: μετὰ δέ σφι Μολίονε θωρήσσοντο
	παῖδ' ἔτ' ἐόντ', οὔ πω μάλα εἰδότε θούριδος ἀλκῆς.
	ἔστι δέ τις Θρυόεσσα πόλις αἰπεῖα κολώνη
	τηλοῦ ἐπ' ̓Αλφειῷ, νεάτη Πύλου ἠμαθόεντος:
	τὴν ἀμφεστρατόωντο διαρραῖσαι μεμαῶτες.
	ἀλλ' ὅτε πᾶν πεδίον μετεκίαθον, ἄμμι δ' ̓Αθήνη
	ἄγγελος ἦλθε θέους' ἀπ' ̓Ολύμπου θωρήσσεσθαι
	ἔννυχος, οὐδ' ἀέκοντα Πύλον κάτα λαὸν ἄγειρεν
	ἀλλὰ μάλ' ἐσσυμένους πολεμίζειν. οὐδέ με Νηλεὺς
	εἴα θωρήσσεσθαι, ἀπέκρυψεν δέ μοι ἵππους:
	οὐ γάρ πώ τί μ' ἔφη ἴδμεν πολεμήϊα ἔργα.
	ἀλλὰ καὶ ὧς ἱππεῦσι μετέπρεπον ἡμετέροισι
	καὶ πεζός περ ἐών, ἐπεὶ ὧς ἄγε νεῖκος ̓Αθήνη.
	ἔστι δέ τις ποταμὸς Μινυήϊος εἰς ἅλα βάλλων
	ἐγγύθεν ̓Αρήνης, ὅθι μείναμεν ̓Ηῶ δῖαν
	ἱππῆες Πυλίων, τὰ δ' ἐπέρρεον ἔθνεα πεζῶν.
	ἔνθεν πανσυδίῃ σὺν τεύχεσι θωρηχθέντες
	ἔνδιοι ἱκόμεσθ' ἱερὸν ῥόον ̓Αλφειοῖο.
	ἔνθα Διὶ ῥέξαντες ὑπερμενεῖ ἱερὰ καλά,
	ταῦρον δ' ̓Αλφειῷ, ταῦρον δὲ Ποσειδάωνι,
	αὐτὰρ ̓Αθηναίη γλαυκώπιδι βοῦν ἀγελαίην,
	δόρπον ἔπειθ' ἑλόμεσθα κατὰ στρατὸν ἐν τελέεσσι,
	καὶ κατεκοιμήθημεν ἐν ἔντεσιν οἷσιν ἕκαστος
	ἀμφὶ ῥοὰς ποταμοῖο. ἀτὰρ μεγάθυμοι ̓Επειοὶ
	ἀμφέσταν δὴ ἄστυ διαρραῖσαι μεμαῶτες:
	ἀλλά σφι προπάροιθε φάνη μέγα ἔργον ̓́Αρηος:
	εὖτε γὰρ ἠέλιος φαέθων ὑπερέσχεθε γαίης,
	συμφερόμεσθα μάχῃ Διί τ' εὐχόμενοι καὶ ̓Αθήνῃ.
	ἀλλ' ὅτε δὴ Πυλίων καὶ ̓Επειῶν ἔπλετο νεῖκος,
	πρῶτος ἐγὼν ἕλον ἄνδρα, κόμισσα δὲ μώνυχας ἵππους,
	Μούλιον αἰχμητήν: γαμβρὸς δ' ἦν Αὐγείαο,
	πρεσβυτάτην δὲ θύγατρ' εἶχε ξανθὴν ̓Αγαμήδην,
	ἣ τόσα φάρμακα ᾔδη ὅσα τρέφει εὐρεῖα χθών.
	τὸν μὲν ἐγὼ προσιόντα βάλον χαλκήρεϊ δουρί,
	ἤριπε δ' ἐν κονίῃσιν: ἐγὼ δ' ἐς δίφρον ὀρούσας
	στῆν ῥα μετὰ προμάχοισιν: ἀτὰρ μεγάθυμοι ̓Επειοὶ
	ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα
	ἡγεμόν' ἱππήων, ὃς ἀριστεύεσκε μάχεσθαι.
	αὐτὰρ ἐγὼν ἐπόρουσα κελαινῇ λαίλαπι ἶσος,
	πεντήκοντα δ' ἕλον δίφρους, δύο δ' ἀμφὶς ἕκαστον
	φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.
	καί νύ κεν ̓Ακτορίωνε Μολίονε παῖδ' ἀλάπαξα,
	εἰ μή σφωε πατὴρ εὐρὺ κρείων ἐνοσίχθων
	ἐκ πολέμου ἐσάωσε καλύψας ἠέρι πολλῇ.
	ἔνθα Ζεὺς Πυλίοισι μέγα κράτος ἐγγυάλιξε:
	τόφρα γὰρ οὖν ἑπόμεσθα διὰ σπιδέος πεδίοιο
	κτείνοντές τ' αὐτοὺς ἀνά τ' ἔντεα καλὰ λέγοντες,
	ὄφρ' ἐπὶ Βουπρασίου πολυπύρου βήσαμεν ἵππους
	πέτρης τ' ̓Ωλενίης, καὶ ̓Αλησίου ἔνθα κολώνη
	κέκληται: ὅθεν αὖτις ἀπέτραπε λαὸν ̓Αθήνη.
	ἔνθ' ἄνδρα κτείνας πύματον λίπον: αὐτὰρ ̓Αχαιοὶ
	ἂψ ἀπὸ Βουπρασίοιο Πύλονδ' ἔχον ὠκέας ἵππους,
	πάντες δ' εὐχετόωντο θεῶν Διὶ Νέστορί τ' ἀνδρῶν.
	ὣς ἔον, εἴ ποτ' ἔον γε, μετ' ἀνδράσιν. αὐτὰρ ̓Αχιλλεὺς
	οἶος τῆς ἀρετῆς ἀπονήσεται: ἦ τέ μιν οἴω
	πολλὰ μετακλαύσεσθαι ἐπεί κ' ἀπὸ λαὸς ὄληται.
	ὦ πέπον ἦ μὲν σοί γε Μενοίτιος ὧδ' ἐπέτελλεν
	ἤματι τῷ ὅτε ς' ἐκ Φθίης ̓Αγαμέμνονι πέμπε,
	νῶϊ δέ τ' ἔνδον ἐόντες ἐγὼ καὶ δῖος ̓Οδυσσεὺς
	πάντα μάλ' ἐν μεγάροις ἠκούομεν ὡς ἐπέτελλε.
	Πηλῆος δ' ἱκόμεσθα δόμους εὖ ναιετάοντας
	λαὸν ἀγείροντες κατ' ̓Αχαιί̈δα πουλυβότειραν.
	ἔνθα δ' ἔπειθ' ἥρωα Μενοίτιον εὕρομεν ἔνδον
	ἠδὲ σέ, πὰρ δ' ̓Αχιλῆα: γέρων δ' ἱππηλάτα Πηλεὺς
	πίονα μηρία καῖε βοὸς Διὶ τερπικεραύνῳ
	αὐλῆς ἐν χόρτῳ: ἔχε δὲ χρύσειον ἄλεισον
	σπένδων αἴθοπα οἶνον ἐπ' αἰθομένοις ἱεροῖσι.
	σφῶϊ μὲν ἀμφὶ βοὸς ἕπετον κρέα, νῶϊ δ' ἔπειτα
	στῆμεν ἐνὶ προθύροισι: ταφὼν δ' ἀνόρουσεν ̓Αχιλλεύς,
	ἐς δ' ἄγε χειρὸς ἑλών, κατὰ δ' ἑδριάασθαι ἄνωγε,
	ξείνιά τ' εὖ παρέθηκεν, ἅ τε ξείνοις θέμις ἐστίν.
	αὐτὰρ ἐπεὶ τάρπημεν ἐδητύος ἠδὲ ποτῆτος,
	ἦρχον ἐγὼ μύθοιο κελεύων ὔμμ' ἅμ' ἕπεσθαι:
	σφὼ δὲ μάλ' ἠθέλετον, τὼ δ' ἄμφω πόλλ' ἐπέτελλον.
	Πηλεὺς μὲν ᾧ παιδὶ γέρων ἐπέτελλ' ̓Αχιλῆϊ
	αἰὲν ἀριστεύειν καὶ ὑπείροχον ἔμμεναι ἄλλων:
	σοὶ δ' αὖθ' ὧδ' ἐπέτελλε Μενοίτιος ̓́Ακτορος υἱός:
	τέκνον ἐμὸν γενεῇ μὲν ὑπέρτερός ἐστιν ̓Αχιλλεύς,
	πρεσβύτερος δὲ σύ ἐσσι: βίῃ δ' ὅ γε πολλὸν ἀμείνων.
	ἀλλ' εὖ οἱ φάσθαι πυκινὸν ἔπος ἠδ' ὑποθέσθαι
	καί οἱ σημαίνειν: ὃ δὲ πείσεται εἰς ἀγαθόν περ.
	ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν
	ταῦτ' εἴποις ̓Αχιλῆϊ δαί̈φρονι αἴ κε πίθηται.
	τίς δ' οἶδ' εἴ κέν οἱ σὺν δαίμονι θυμὸν ὀρίναις
	παρειπών; ἀγαθὴ δὲ παραίφασίς ἐστιν ἑταίρου.
	εἰ δέ τινα φρεσὶν ᾗσι θεοπροπίην ἀλεείνει
	καί τινά οἱ πὰρ Ζηνὸς ἐπέφραδε πότνια μήτηρ,
	ἀλλὰ σέ περ προέτω, ἅμα δ' ἄλλος λαὸς ἑπέσθω
	Μυρμιδόνων, αἴ κέν τι φόως Δαναοῖσι γένηαι:
	καί τοι τεύχεα καλὰ δότω πόλεμον δὲ φέρεσθαι,
	αἴ κέ σε τῷ εἴσκοντες ἀπόσχωνται πολέμοιο
	Τρῶες, ἀναπνεύσωσι δ' ἀρήϊοι υἷες ̓Αχαιῶν
	τειρόμενοι: ὀλίγη δέ τ' ἀνάπνευσις πολέμοιο.
	ῥεῖα δέ κ' ἀκμῆτες κεκμηότας ἄνδρας ἀϋτῇ
	ὤσαισθε προτὶ ἄστυ νεῶν ἄπο καὶ κλισιάων.
	ὣς φάτο, τῷ δ' ἄρα θυμὸν ἐνὶ στήθεσσιν ὄρινε,
	βῆ δὲ θέειν παρὰ νῆας ἐπ' Αἰακίδην ̓Αχιλῆα.
	ἀλλ' ὅτε δὴ κατὰ νῆας ̓Οδυσσῆος θείοιο
	ἷξε θέων Πάτροκλος, ἵνά σφ' ἀγορή τε θέμις τε
	ἤην, τῇ δὴ καί σφι θεῶν ἐτετεύχατο βωμοί,
	ἔνθά οἱ Εὐρύπυλος βεβλημένος ἀντεβόλησε
	διογενὴς Εὐαιμονίδης κατὰ μηρὸν ὀϊστῷ
	σκάζων ἐκ πολέμου: κατὰ δὲ νότιος ῥέεν ἱδρὼς
	ὤμων καὶ κεφαλῆς, ἀπὸ δ' ἕλκεος ἀργαλέοιο
	αἷμα μέλαν κελάρυζε: νόος γε μὲν ἔμπεδος ἦεν.
	τὸν δὲ ἰδὼν ᾤκτειρε Μενοιτίου ἄλκιμος υἱός,
	καί ῥ' ὀλοφυρόμενος ἔπεα πτερόεντα προσηύδα:
	ἆ δειλοὶ Δαναῶν ἡγήτορες ἠδὲ μέδοντες
	ὣς ἄρ' ἐμέλλετε τῆλε φίλων καὶ πατρίδος αἴης
	ἄσειν ἐν Τροίῃ ταχέας κύνας ἀργέτι δημῷ.
	ἀλλ' ἄγε μοι τόδε εἰπὲ διοτρεφὲς Εὐρύπυλ' ἥρως,
	ἤ ῥ' ἔτι που σχήσουσι πελώριον ̔́Εκτορ' ̓Αχαιοί,
	ἦ ἤδη φθίσονται ὑπ' αὐτοῦ δουρὶ δαμέντες;
	τὸν δ' αὖτ' Εὐρύπυλος βεβλημένος ἀντίον ηὔδα:
	οὐκέτι διογενὲς Πατρόκλεες ἄλκαρ ̓Αχαιῶν
	ἔσσεται, ἀλλ' ἐν νηυσὶ μελαίνῃσιν πεσέονται.
	οἳ μὲν γὰρ δὴ πάντες, ὅσοι πάρος ἦσαν ἄριστοι,
	ἐν νηυσὶν κέαται βεβλημένοι οὐτάμενοί τε
	χερσὶν ὕπο Τρώων: τῶν δὲ σθένος ὄρνυται αἰέν.
	ἀλλ' ἐμὲ μὲν σὺ σάωσον ἄγων ἐπὶ νῆα μέλαιναν,
	μηροῦ δ' ἔκταμ' ὀϊστόν, ἀπ' αὐτοῦ δ' αἷμα κελαινὸν
	νίζ' ὕδατι λιαρῷ, ἐπὶ δ' ἤπια φάρμακα πάσσε
	ἐσθλά, τά σε προτί φασιν ̓Αχιλλῆος δεδιδάχθαι,
	ὃν Χείρων ἐδίδαξε δικαιότατος Κενταύρων.
	ἰητροὶ μὲν γὰρ Ποδαλείριος ἠδὲ Μαχάων
	τὸν μὲν ἐνὶ κλισίῃσιν ὀί̈ομαι ἕλκος ἔχοντα
	χρηί̈ζοντα καὶ αὐτὸν ἀμύμονος ἰητῆρος
	κεῖσθαι: ὃ δ' ἐν πεδίῳ Τρώων μένει ὀξὺν ̓́Αρηα.
	τὸν δ' αὖτε προσέειπε Μενοιτίου ἄλκιμος υἱός:
	πῶς τὰρ ἔοι τάδε ἔργα; τί ῥέξομεν Εὐρύπυλ' ἥρως;
	ἔρχομαι ὄφρ' ̓Αχιλῆϊ δαί̈φρονι μῦθον ἐνίσπω
	ὃν Νέστωρ ἐπέτελλε Γερήνιος οὖρος ̓Αχαιῶν:
	ἀλλ' οὐδ' ὧς περ σεῖο μεθήσω τειρομένοιο.
	ἦ, καὶ ὑπὸ στέρνοιο λαβὼν ἄγε ποιμένα λαῶν
	ἐς κλισίην: θεράπων δὲ ἰδὼν ὑπέχευε βοείας.
	ἔνθά μιν ἐκτανύσας ἐκ μηροῦ τάμνε μαχαίρῃ
	ὀξὺ βέλος περιπευκές, ἀπ' αὐτοῦ δ' αἷμα κελαινὸν
	νίζ' ὕδατι λιαρῷ, ἐπὶ δὲ ῥίζαν βάλε πικρὴν
	χερσὶ διατρίψας ὀδυνήφατον, ἥ οἱ ἁπάσας
	ἔσχ' ὀδύνας: τὸ μὲν ἕλκος ἐτέρσετο, παύσατο δ' αἷμα.
