ξεῖνος ̓Αταρνείτης τις ἀνήρετο Πιττακὸν οὕτω
τὸν Μυτιληναῖον, παῖδα τὸν ̔Υρράδιον:
'ἄττα γέρον, δοιός με καλεῖ γάμος: ἡ μία μὲν δή
νύμφη καὶ πλούτωι καὶ γενεῆι κατ' ἐμέ,
ἡ δ' ἑτέρη προβέβηκε: τί λώιον; εἰ δ' ἄγε σύμ μοι
βούλευσον, ποτέρην εἰς ὑμέναιον ἄγω.'
εἶπεν: ὁ δὲ σκίπωνα, γεροντικὸν ὅπλον, ἀείρας,
'ἠνίδε, κεῖνοί τοι πᾶν ἐρέουσιν ἔπος.'
οἳ δ' ἄρ' ὑπὸ πληγῆισι θοὰς βέμβικας ἔχοντες
ἔστρεφον εὐρείηι παῖδες ἐνὶ τριόδωι.
'κείνων ἔρχεο' φησὶ 'μετ' ἴχνια'. χὠ μὲν ἐπέστη
πλησίον: οἳ δ' ἔλεγον: 'τὴν κατὰ σαυτὸν ἔλα'.
ταῦτ' ἀίων δ̔ ξεῖνος ἒφείσατο μείζονος οἴκου
δράξασθαι παίδων κληδόνι συνθέμενος.
τὴν δ' ὀλίγην ὡς κεῖνος ἐς οἰκίον ἤγετο νύμφην,
οὕτω καὶ σύ, Δίων, τὴν κατὰ σαυτὸν ἔλα.
εἶπέ τις ̔Ηράκλειτε τεὸν μόρον, ἐς δέ με δάκρυ
ἤγαγεν, ἐμνήσθην δ' ὁσσάκις ἀμφότεροι
ἥλιον ἐν λέσχηι κατεδύσαμεν: ἀλ̀λὰ σὺ μέν που
ξεῖν' 'Αλικαρνησεῦ τετράπαλαι σποδιή:
αἱ δὲ τεαὶ ζώουσιν ἀηδόνες, ἧισιν ὁ πάντων
ἁρπακτὴς ̓Αίδης οὐκ ἐπὶ χεῖρα βαλεῖ.
Τίμων, οὐ γὰρ ἔτ' ἐσσί, τί τοι, σκότος ἢ φάος ἐχθρόν;
'τὸ σκότος: ὑμέων γὰρ πλείονες εἰν ̓Αίδηι'.
κόγχος ἐγὼ Ζεφυρῖτι πάλαι τέρας: ἀλλὰ σὺ νῦν με
Κύπρι Σεληναίης ἄνθεμα πρῶτον ἔχεις,
ναυτίλος ὃς πελάγεσσιν ἐπέπλεον, εἰ μὲν ἀῆται,
τείνας οἰκείων λαῖφος ἀπὸ προτόνων,
εἰ δὲ Γαληναίη, λιπαρὴ θεός, οὖλος ἐρέσσων
ποσσί νιν, ὥστ' ἔργωι τοὔνομα συμφέρεται,
ἔστ' ἔπεσον παρὰ θῖνας ̓Ιουλίδας, ὄφρα γένωμαι
σοὶ τὸ περίσκεπτον παίγνιον, ̓Αρσινόη,
μηδέ μοι ἐν θαλάμηισιν ἔθ' ὡς πάρος, εἰμὶ γὰρ ἄπνους,
τίκτηται νοτερῆις' ὤεον ἁλκυονίς.
Κλεινίου ἀλλὰ θυγατρὶ δίδου χάριν, οἶδε γὰρ ἐσθλά
ῥέζειν καὶ Σμύρνης ἐστὶν ἀπ' Αἰολίδος.
τοῦ Σαμίου πόνος εἰμὶ δόμωι ποτὲ θεῖον ἀοιδόν:
δεξαμένου, κλείω δ' Εὔρυτον, ὅσς' ἔπαθεν,
καὶ ξανθὴν ̓Ιόλειαν, ̔Ομήρειον δὲ καλεῦμαι
γράμμα: Κρεωφύλωι, Ζεῦ φίλε, τοῦτο μέγα.
ἦλθε Θεαίτητος καθαρὴν ὁδόν. εἰ δ' ἐπὶ κισσόν
τὸν τεὸν οὐχ αὕτη, Βάκχε, κέλευθος ἄγει:
ἄλλων μὲν κήρυκες ἐπὶ βραχὺν οὔνομα καιρόν
φθέγξονται, κείνου δ' ̔Ελλὰς ἀεὶ σοφίην.
μικρή τις Διόνυσε καλὰ πρήσσοντι ποιητῆι
ῥῆσις: ὃ μὲν 'νικῶ' φησὶ τὸ μακρότατον,
ὧι δὲ σὺ μὴ πνεύσηις ἐπιδέξιος, ἤν τις ἔρηται
'πῶς ἔβαλες'; φησί 'σκληρὰ τὰ γιγνόμενα'.
τῶι μερμηρίξαντι τὰ μὴ̓́ νδικα τοῦτο γένοιτο
τοὖπος: ἐμοὶ δ', ὦναξ, ἡ βραχυσυλλαβίη.
Τῆιδε Σάων ὁ Δίκωνος ̓Ακάνθιος ἱερὸν ὕπνον
κοιμᾶται: θνήισκειν μὴ λέγε τοὺς ἀγαθούς.
̔Ην δίζηι Τίμαρχον ἐν ̓́Αιδος, ὄφρα πύθηαι
ἤ τι περὶ ψυχῆς ἢ πάλι πῶς ἔσεαι,
δίζησθαι φυλῆς Πτολεμαίδος υἱέα πατρός
Παυσανίου: δήεις δ' αὐτὸν ἐν εὐσεβέων.
σύντομος ἦν ὁ ξεῖνος, ὃ καὶ στίχος οὐ μακρὰ λέξων
'Θῆρις ̓Αρισταίου Κρής' ἐπ' ἐμοὶ δολιχός.
Κύζικον ἢν ἔλθηις, ὀλίγος πόνος ̔Ιππακὸν εὑρεῖν
καὶ Διδύμην: ἀφανὴς οὔ τι γὰρ ἡ γενεή.
καί σφιν ἀνιηρὸν μὲν ἐρεῖς ἔπος, ἔμπα δὲ λέξαι
τοῦθ', ὅτι τὸν κείνων ὧδ' ἐπέχω Κριτίην.
'Η ῥ' ὑπὸ σοὶ Χαρίδας ἀναπαύεται; 'εἰ τὸν ̓Αρίμμα
τοῦ Κυρηναίου παῖδα λέγεις, ὑπ' ἐμοί.'
ὦ Χαρίδα, τί τὰ νέρθε; 'πολὺ σκότος'. αἱ δ' ἄνοδοι τί;
'ψεῦδος'. ὁ δὲ Πλούτων; 'μῦθος'. ἀπωλόμεθα.
'οὗτος ἐμὸς λόγος ὔμμιν ἀληθινός: εἰ δὲ τὸν ἡδύν
βούλει, Πελλαίου βοῦς μέγας εἰν ̓Αίδηι.
δαίμονα τίς δ' εὖ οἶδε τὸν Αὔριον; ἁνίκα καὶ δέ
Χάρμι τὸν ὀφθαλμοῖς χθιζὸν ἐν ἁμετέροις
τᾶι ἑτέραι κλαύσαντες ἐθάπτομεν: οὐδὲν ἐκείνου
εἶδε πατὴρ Διοφῶν χρῆμ' ἀνιαρότερον.
'Τιμονόη.' τίς δ' ἐσσί; μὰ δαίμονας, οὔ ς' ἂν ἐπέγνων,
εἰ μὴ Τιμοθέου πατρὸς ἐπῆν ὄνομα
στήληι καὶ Μήθυμνα, τεὴ πόλις. ἦ μέγα φημί
χῆρον ἀνιᾶσθαι σὸν πόσιν Εὐθυμένη.
Κρηθίδα τὴν πολύμυθον ἐπισταμένην καλὰ παίζειν
δίζηνται Σαμίων πολλάκι θυγατέρες,
ἡδίστην συνέριθον ἀεὶ λάλον: ἣ δ' ἀποβρίζει
ἐνθάδε τὸν πάσαις ὕπνον ὀφειλόμενον.
ὤφελε μηδ' ἐγένοντο θοαὶ νέες: οὐ γὰρ ἂν ἡμεῖς
παῖδα Διοκλείδου Σώπολιν ἐστένομεν.
νῦν δ' ὃ μὲν εἰν ἁλί που φέρεται νέκυς, ἀντὶ δ' ἐκείνου
οὔνομα καὶ κενεὸν σῆμα παρερχόμεθα.
Νάξιος οὐκ ἐπὶ γῆς ἔθανεν Λύκος, ἀλλ' ἐνὶ πόντωι
ναῦν ἅμα καὶ ψυχὴν εἶδεν ἀπολλυμένην,
ἔμπορος Αἰγίνηθεν ὅτ' ἔπλεε. χὢ μὲν ἐν ὑγρῆι
νεκρός, ἐγὼ δ' ἄλλως οὔνομα τύμβος ἔχων
κηρύσσω πανάληθες ἔπος τόδε 'φεῦγε θαλάσσηι
συμμίσγειν ἐρίφων ναυτίλε δυομένων'.
Δωδεκέτη τὸν παῖδα πατὴρ ἀπέθηκε Φίλιππος
ἐνθάδε τὴν πολλὴν ἐλπίδα Νικοτέλην.
̓Ηῶιοι Μελάνιππον ἐθάπτομεν, ἠελίου δέ
δυομένου Βασιλὼ κάτθανε παρθενική
αὐτοχερί: ζώειν γὰρ ἀδελφεὸν ἐν πυρὶ θεῖσα
οὐκ ἔτλη. δίδυμον δ' οἶκος ἐπεῖδε κακόν
πατρὸς ̓Αριστίπποιο, κατήφησεν δὲ Κυρήνη
πᾶσα τὸν εὔτεκνον χῆρον ἰδοῦσα δόμον.
́Οστις ἐμὸν παρὰ σῆμα φέρεις πόδα, Καλλιμάχου με
ἴσθι Κυρηναίου παῖδά τε καὶ γενετήν.
εἰδείης δ' ἄμφω κεν: ὃ μέν κοτε πατρίδος ὅπλων
ἦρξεν, ὃ δ' ἤεισεν κρέσσονα βασκανίης:
οὐ νέμεσις: Μοῦσαι γὰρ ὅσους ἴδον ὄμματι παῖδας
μὴ λοξῶι, πολιοὺς οὐκ ἀπέθεντο φίλους.
* * *
̓Αστακίδην τὸν Κρῆτα τὸν αἰπόλον ἥρπασε Νύμφη
ἐξ ὄρεος, καὶ νῦν ἱερὸς ̓Αστακίδης.
οὐκέτι Δικταίηισιν ὑπὸ δρυσίν, οὐκέτι Δάφνιν
ποιμένες, ̓Αστακίδην δ' αἰὲν ἀεισόμεθα.
εἴπας '̔́Ηλιε χαῖρε' Κλεόμβροτος ̔Ωμβρακιώτης
ἥλατ' ἀφ' ὑψηλοῦ τείχεος εἰς ̓Αίδην,
ἄξιον οὐδὲν ἰδὼν θανάτου κακόν, ἀλλὰ Πλάτωνος
ἓν τὸ περὶ ψυχῆς γράμμ' ἀναλεξάμενος.
́Ηρως Αἰετίωνος ἐπίσταθμος ̓Αμφιπολίτεω
ἵδρυμαι μικρῶι μικρὸς ἐπὶ προθύρωι
λοξὸν ὄφιν καὶ μοῦνον ἔχων ξίφος: ἀνδρὶ † ιπειωι
θυμωθεὶς πεζὸν κἀμὲ παρωικίσατο.
ὤμοσε Καλλίγνωτος ̓Ιωνίδι μήποτ' ἐκείνης
ἕξειν μήτε φίλον κρέσσονα μήτε φίλην.
ὤμοσεν: ἀλλὰ λέγουσιν ἀληθέα τοὺς ἐν ἔρωτι
ὅρκους μὴ δύνειν οὔατ' ἐς ἀθανάτων.
νῦν δ' ὃ μὲν ἀρσενικῶι θέρεται πυρί: τῆς δὲ ταλαίνης
νύμφης ὡς Μεγαρέων οὐ λόγος οὐδ' ἀριθμός.
εἶχον ἀπὸ σμικρῶν ὀλίγον βίον οὔτε τι δεινόν
ῥέζων οὔτ' ἀδικέων οὐδένα. γαῖα φίλη,
Μικύλος εἴ τι πονηρὸν ἐπήινεσα, μήτε σὺ κούφη
γίνεο μήθ' ἵλεω δαίμονες οἵ μ' ἔχετε.
̔Ησιόδου τό τ' ἄεισμα καὶ ὁ τρόπος: οὐ τὸν ἀοιδόν
ἔσχατον, ἀλλ' ὀκνέω μὴ τὸ μελιχρότατον
τῶν ἐπέων ὁ Σολεὺς ἀπεμάξατο: χαίρετε λεπταί
ῥήσιες, ̓Αρήτου σύμβολον ἀγρυπνίης.
ἐχθαίρω τὸ ποίημα τὸ κυκλικόν, οὐδὲ κελεύθωι
χαίρω τίς πολλοὺς ὧδε καὶ ὧδε φέρει,
μισέω καὶ περίφοιτον ἐρώμενον, οὐδ' ἀπὸ κρήνης
πίνω: σικχαίνω πάντα τὰ δημόσια.
Λυσανίη σὺ δὲ ναιχὶ καλὸς καλός — ἀλλὰ πρὶν εἰπεῖν
τοῦτο σαφῶς, ̓Ηχώ φησί τις 'ἄλλος ἔχει'.
ἔγχει καὶ πάλιν εἰπὲ 'Διοκλέος'. οὐδ' ̓Αχελῶιος
κείνου τῶν ἱερῶν αἰσθάνεται κυάθων.
καλὸς ὁ παῖς ̓Αχελῶιε λίην καλός, εἰ δέ τις οὐχί
φησίν — ἐπισταίμην μοῦνος ἐγὼ τὰ καλά.
Θεσσαλικὲ Κλεόνικε τάλαν, τάλαν, οὐ μὰ τὸν ὀξύν
ἥλιον, οὐκ ἔγνων: σχέτλιε ποῦ γέγονας;
ὀστέα σοὶ καὶ μοῦνον ἔτι τρίχες: ἦ ῥά σε δαίμων
οὑμὸς ἔχει, χαλεπῆι δ' ἤντεο θευμορίηι;
ἔγνων̀: Εὐξίθεός σε συνήρπασε, καὶ σὺ γὰρ ἐλθών
τὸν καλόν, ὦ μοχθήρ', ἔβλεπες ἀμφοτέροις.
̔Ωγρευτὴς ̓Επίκυδες ἐν οὔρεσι πάντα λαγωόν
διφᾶι καὶ πάσης ἴχνια δορκαλίδος
στείβηι καὶ νιφετῶι κεχαρημένος, ἢν δέ τις εἴπηι
'τῆ, τόδε βέβληται θηρίον' οὐκ ἔλαβεν.
χοὐμὸς ἔρως τοιόσδε: τὰ γὰρ φεύγοντα διώκειν
οἶδε, τὰ δ' ἐν μέσσωι κείμενα παρπέτεται.
οἶδ' ὅτι μου πλούτου κενεαὶ χέρες, ἀλλὰ Μένιππε
μὴ λέγε πρὸς Χαρίτων τοὐμὸν ὄνειρον ἐμοί.
ἀλγέω τὴν διὰ παντὸς ἔπος τόδε πικρὸν ἀκούων:
ναὶ φίλε, τῶν παρὰ σοῦ τοῦτ' ἀνεραστότατον.
̓́Αρτεμι τὶν τόδ' ἄγαλμα Φιληρατὶς εἵσατο τῆιδε:
ἀλλὰ σὺ μὲν δέξαι πότνια, τὴν δὲ σάω.
τίν με λεοντάγχ' ὦνα συοκτόνε φήγινον ὄζον
θῆκε 'τίς'; ̓Αρχῖνος 'ποῖος'; ὁ Κρής 'δέχομαι'.
Βαττιάδεω παρὰ σῆμα φέρεις πόδας εὖ μὲν ἀοιδήν
εἰδότος, εὖ δ' οἴνωι καίρια συγγελάσαι.
ὁ Λύκτιος Μενοίτας
τὰ τόξα ταῦτ' ἐπειπών
ἔθηκε 'τῆ, κέρας τοι
δίδωμι καὶ φαρέτρην
Σάραπι: τοὺς δ' ὀιστούς
ἔχουσιν 'Εσπερῖται'.
τὰ δῶρα τἀφροδίτηι
Σῖμον ἡ περίφοιτος, εἰκόν' αὑτῆς,
ἔθηκε, τήν τε μίτρην
† ἡμᾶς τοὺς ἐφίλησε τόν τε πᾶνα
† καὶ τοὺς αὐτοὺς ὁρῆι τάλαινα θάρσους.
Δήμητρι τῆι Πυλαίηι,
τῆι τοῦτον οὑκ Πελασγῶν
̓Ακρίσιος τὸν νηὸν ἐδείματο, ταῦθ' ὁ Ναυκρατίτης
καὶ τῆι κάτω θυγατρί
τὰ δῶρα Τιμόδημος
εἵσατο τῶν κερδέων δεκατεύματα: καὶ γὰρ εὔξαθ' οὕτως.
̔Ιερέη Δήμητρος ἐγώ ποτε καὶ πάλιν Καβείρων,
ὦνερ, καὶ μετέπειτα Δινδυμήνης
ἡ γρῆυς γενόμην, ἡ νῦν κόνις, ἡ Νο
πολλῶν προστασίη νέων γυναικῶν.
καί μοι τέχν' ἐγένοντο δύ' ἄρσενα, κἠπέμυς' ἐκείνων
εὐγήρως ἐνὶ χερσίν: ἕρπε χαίρων.
ἥμισύ μευ ψυχῆς ἔτι τὸ πνέον, ἥμισυ δ' οὐκ οἶδ'
εἴτ' ̓́Ερος εἴτ' ̓Αίδης ἥρπασε, πλὴν ἀφανές.
ἦ ῥά τιν' ἐς παίδων πάλιν ὤιχετο; καὶ μὲν ἀπεῖπον
πολλάκι 'τὴν δρῆστιν μὴ ὑποδέχεσθε νέοι'.
† ουκισυνιφησον: ἐκεῖσε γὰρ ἡ λιθόλευστος
κείνη καὶ δύσερως οἶδ' ὅτι που στρέφεται.
εἰ μὲν ἑκὼν ̓Αρχῖν' ἐπεκώμασα, μυρία μέμφου,
εἰ δ' ἄκων ἥκω, τὴν προπέτειαν ἔα.
Ακρητος καὶ ̓́Ερως μ' ἠνάγκασαν, ὧν ὃ μὲν αὐτῶν
εἷλκεν, ὃ δ' οὐκ εἴα τὴν προπέτειαν ἐᾶν.
ἐλθὼν δ' οὐκ ἐβόησα, τίς ἢ τίνος, ἀλλ' ἐφίλησα
τὴν φλιήν: εἰ τοῦτ' ἔστ' ἀδίκημ', ἀδικέω.
έλκος ἔχων ὁ ξεῖνος ἐλάνθανεν: ὡς ἀνιηρόν
πνεῦμα διὰ στηθέων （εἶδες;） ἀνηγάγετο,
τὸ τρίτον ἡνίκ' ἔπινε, τὰ δὲ ῥόδα φυλλοβολεῦντα
τὠνδρὸς ἀπὸ στεφάνων πάντ' ἐγένοντο χαμαί:
ὤπτηται μέγα δή τι: μὰ δαίμονας οὐκ ἀπὸ ῥυσμοῦ
εἰκάζω, φωρὸς δ' ἴχνια φὼρ ἔμαθον.
ἔστι τι ναὶ τὸν Πᾶνα κεκρυμμένον, ἔστι τι ταύτηι
ναὶ μὰ Διώνυσον πῦρ ὑπὸ τῆι σποδίηι:
οὐ θαρσέω: μὴ δή με περίπλεκε. πολλάκι λήθει
τοῖχον ὑποτρώγων ἡσύχιος ποταμός:
τῶι καὶ νῦν δείδοικα, Μενέξενε, μή με παρεισδύς
οὗτος † ὁσειγαρνης εἰς τὸν ἔρωτα βάληι.
'Ληφθήσει, περίφευγε Μενέκρατες' εἶπα Πανήμου
εἰκάδι, καὶ Λώιου τῆι τίνι; τῆι δεκάτηι
ἦλθεν ὁ βοῦς ὑπ' ἄροτρον ἑκούσιος. εὖ γ', ἐμὸς ̔Ερμῆς,
εὖ γ', ἐμός: οὐ παρὰ τὰς εἴκοσι μεμφόμεθα.
ως ἀγαθὰν Πολύφαμος ἀνεύρετο τὰν ἐπαοιδάν
τὠραμένωι: ναὶ Γᾶν, οὐκ ἀμαθὴς ὁ Κύκλωψ:
αἱ Μοῦσαι τὸν ἔρωτα κατισχαίνοντι Φίλιππε:
ἦ πανακὲς πάντων φάρμακον ἁ σοφία.
τοῦτο, δοκέω, χἀ λιμὸς ἔχει μό͂νον ἐς τὰ πονηρά
τὠγαθόν: ἐκκόπτει τὰν φιλόπαιδα νόσον.
ἔσθ' ἁμὶν † χἀκαστὰς ἀφείδεα ποττὸν ̓́Ερωτα
τοῦτ' εἶπαι 'κείρευ τὰ πτερὰ παιδάριον,
οὐδ' ὅσον ἀττάραγόν τυ δεδοίκαμες': αἱ γὰρ ἐπωιδαί
οἴκοι τῶ χαλεπῶ τραύματος ἀμφότεραι.
τὴν ἁλίην Εὔδημος, ἀφ' ἧς ἅλα λιτὸν ἐπέσθων
χειμῶνας μεγάλους ἐξέφυγεν δανέων,
θῆκε θεοῖς Σαμόθρηιξι λέγων ὅτι τήνδε κατ' εὐχήν,
ὦ μεγάλοι, σωθεὶς ἐξ ἁλὸς ὧδ' ἔθετο.
Εὐμαθίην ἠιτεῖτο διδοὺς ἐμὲ Σῖμος ὁ Μίκκου
ταῖς Μούσαις: αἳ δὲ Γλαῦκος ὅκως ἔδοσαν
ἀντ' ὀλίγου μέγα δῶρον. ἐγὼ δ' ἀνὰ τῆιδε κεχηνώς
κεῖμαι τοῦ Σαμίου διπλόον ὁ τραγικός
παιδαρίων Διόνυσος ἐπήκοος: οἳ δὲ λέγουσιν
'ἱερὸς δ̔ πλόκαμος' τοὐμὸν ὄνειαρ ἐμοί.
τῆς ̓Αγοράνακτός με λέγε ξένε κωμικὸν ὄντως
ἀγκεῖσθαι νίκης μάρτυρα τοῦ ̔Ροδίου
Πάμφιλον, οὐ μὲν ἔρωτι δεδαγμένον, ἥμισυ δ' ὀπτῆι
ἰσχάδι καὶ λύχνοις ̓́Ισιδος εἰδόμενον.
τὴν Φρυγίην Αἴσχρην, ἀγαθὸν γάλα, πᾶσιν ἐν ἐσθλοῖς
Μίκκος καὶ ζωὴν οὖσαν ἐγηροκόμει
καὶ φθιμένην ἀνέθηκεν, ἐπεσσομένοισιν ὁρᾶσθαι,
ἡ γρῆυς μαστῶν ὡς ἀπέχει χάριτας.
τέσσαρες αἱ Χάριτες, ποτὶ γὰρ μία ταῖς τρισὶ τήναις
ἄρτι ποτεπλάσθη κἤτι μύροισι νοτεῖ.
εὐαίων ἐν πᾶσιν ἀρίζαλος Βερενίκα,
ἇς ἄτερ οὐδ' αὐταὶ ταὶ Χάριτες Χάριτες.
τὸν τὸ καλὸν μελανεῦντα Θεόκριτον, εἰ μὲν ἔμ' ἔχθει,
τετράκι μισοίης, εἰ δὲ φιλεῖ, φιλέοις:
ναιχὶ πρὸς εὐχαίτεω Γανυμήδεος, οὐράνιε Ζεῦ:
καὶ σύ ποτ' ἠράσθης — οὐκέτι μακρὰ λέγω.
καὶ πάλιν Εἰλήθυια Λυκαινίδος ἐλθὲ καλεύσης
εὔλοχος ὠδίνων ὧδε σὺν εὐτοκίηι,
ὡς τόδε νῦν μέν, ἄνασσα, κόρης ὕπερ, ἀντὶ δὲ παιδός
ὕστερον εὐώδης ἄλλο τι νηὸς ἔχοι.
τὸ χρέος ὡς ἀπέχεις ̓Ασκλήπιε, τὸ πρὸ γυναικός
Δημοδίκης ̓Ακέσων ὤφελεν εὐξάμενος,
γινώσκειν, ἤν δ' ἆρα λάθηι καί † μιν ἀπαιτῆις,
φησὶ παρέξεσθαι μαετυρίην ὁ πίναξ.
τῶι με Κανωπίται Καλλίστιον εἴκοσι μύξαις
πλούσιον ἁ Κριτίου λύχνον ἔθηκε θεῶι
εὐξαμένα περὶ παιδὸς ̓Απελλίδος: ἐς δ' ἐμὰ φέγγη
ἀθρήσας φάσεις '̔́Εσπερε πῶς ἔπεσες'.
φησὶν ὅ με στήσας Εὐαίνετος （οὐ γὰρ ἔγωγε
γινώσκω） νίκης ἀννί με τῆς ἰδίης
ἀγκεῖσθαι χάλκειον ἀλέκτορα Τυνδαρίδηισι:
πιστεύω Φαίδρου παιδὶ Φιλοξενίδεω.
̓Ιναχίης ἕστηκεν ἐν ̓́Ισιδος ἡ Θάλεω παῖς
Αἰσχυλὶς Εἰρήνης μητρὸς ὑποσχεσίηι.
τίς, ξένος ὦ ναυηγέ; Λεόντιχος ἐνθ:άδε νεκρόν
εὗρέ ς' ἐπ' αἰγιαλοῦ χῶσέ τε τῶιδε τάφωι
δακρύσας ἐπίκηρον ἑὸν βίον: οὐδὲ γὰρ αὐτός
ἥσυχον, αἰθυίηι δ' ἶσα θαλασσοπορεῖ.
εὐδαίμων ὅτι τἄλλα μανεὶς ὡρχαῖος ̓Ορέστας,
† λευκαρετανμαν οὐκ ἐμάνη μανίαν
οὐδ' ἔλαβ' ἐξέτασιν τῶ Φωκέος ἅτις ἐλέγχει
τὸν φίλον, † ἀλλαιχ' ἓν δρᾶμ' ἐδίδαξε μόνον:
ἦ τάχα κα τὸν ἑταῖρον ἀπώλεσε τοῦτο ποήσας —
κἠγὼ τὼς πολλὼς οὐκέτ' ἔχω Πυλάδας.
οἵτινες ̓Αλείοιο παρέρπετε σῆμα Κίμωνος,
ἴστε τὸν ̔Ιππαίου παῖδα παρερχόμενοι.
Αἴνιε, καὶ σὺ γὰρ ὧδε, Μενέκρατες, οὐκ ἐπὶ πουλύ
ἦσθα: τί δέ, ξείνων λῶιστε, κατειργάσατο;
ἦ ῥα τὸ καὶ Κένταυρον; 'ὅ μοι πεπρωμένος ὕπνος
ἦλθεν, ὁ δὲ τλήμων οἶνος ἔχει πρόφασιν'.
Κυνθιάδες θαρσεῖτε, τὰ γὰρ τοῦ Κρητὸς ̓Εχέμμα
κεῖται ἐν ̓Ορτυγίηι τόξα παρ' ̓Αρτέμιδι,
οἷς ὑμέων ἐκένωσεν ὄρος μέγα: νῦν δὲ πέπαυται,
αἶγες, ἐπεὶ σπονδὰς ἡ θεὸς εἰργάσατο.
οὕτως ὑπνώσαις Κωνώπιον, ὡς ἐμὲ ποιεῖς
κοιμᾶσθαι ψυχροῖς τοῖσδε παρὰ προθύροις.
οὕτως ὑπνώσαις ἀδικωτάτη, ὡς τὸν ἐραστήν
κοιμίζεις, ἐλέου δ' οὐδ' ὄναρ ἠντίασας.
γείτονες οἰκτείρουσι, σὺ δ' οὐδ' ὄναρ. ἡ πολιὴ δέ
αὐτίκ' ἀναμνήσει ταῦτά σε πάντα κόμη.
